Tukkist/NMC seg/PRP ungal/NMC «/PNCT iḍ/NMC d/CC  wass/NMC »/PNCT sɣur/PRP Ɛ.Mezdad/NMP ./PNT

Ixf/NMC 1/NC :/PNCT
Tasa/NMC ur/PRN tessager/VAF yiwen/NC ./PNT 
Tukkist/NMC seg/PRP ungal/NMC «/PNCT iḍ/NMC d/CC wass/NMC »/PNCT sɣur/PRP ɛ.Mezdad/NMP ./PNT 

Tasa/NMC ur/PRN tessager/VAF yiwen/NC ./PNT Maca/CS d/PREAL win/PRD i/PRP d-/PDP yufraren/VPPP gar/PRP tarwa/NMC -s/PAN ./PNT D/PREAL win/PRD i/PRL tḥemmel/VP aṭas/ADV ./PNT Ur/PRN tuksan/VPN ara/PRN ./PNT D/PREAL win/PRD i/PRL d/PREAL amenzu/NMC i/PRD tessider/VP ./PNT Ula/ADV d/PREAL tuccent/NMC deg/PRP umadaɣ/NMC yezga/VP yiwen/NC gar/PRP tarwa/NMC -s/PAN yufrar/VP -d/PDP ɣef/PRP wiyaḍ/PRI ./PNT Qqaren/VAI d/PREAL ddnub/NMC ɣef/PRP tasa/NMC ma/CC ur/PRN tessaɛdel/VPN tarwa/NMC -s/PAN ,/PNCT ma/CC tella/VP tneḥyaft/VP gar/PRP -asen/PAP ./PNT Neţat/PPA ddnub/NMC ur/PRN t-/PPV tewwi/VPN ara/PRN :/PNCT d/PREAL ayen/PRI ara/PRP yečč/PA  wa/PRD i/PRL teţen/VAI wiyaḍ/PRI ./PNT D/PREAL ayen/PRI ara/PRP yels/PA i/PRL ţlusun/VAI daɣen/ADV ./PNT  
 
Asmi/CS meẓẓiy/ADJ d/PREAL amaɛlal/NMC kan/ADV ,/PNCT yeṛwa/VP lehlak/NMC d/PREAL axessar/NMC. Ulac/ADV aṭṭan/NMC ur/PRN  t- /PPV nebla/VPPN. Ussan/NMC imenza/NMC mi/CS d-/PDP ilul/VP yedla/VP -d/PDS fell/PRP -as/PAP unezyuf/NMC ,/PNCT yečča/VP -yas/PSV yakk/ADV timeccacin/NMC -is/PAN ./PNT Yuɣal d aqeṭtiḍ. Ur yessin iḍes am uzal am yiḍ. Yuɣal tekker yakk taɛrur-is d  tɛenqiqt-is. Taqerrut-is ur teţaf ara amek ara s-teqqen tacacit seg wakken teţuddum d aman. Ur teţaf ara yakk amek ara ţ-teṭtef.  Yal ssbeḥ tḍellu-yas abux yerna tdehhen-iţ s zzit taqdimt. Akka  i s-d-qqarent tidak yessnen. 

Asmi yewweḍ sin neɣ tlata wagguren ikcem-it buyefrax. Ur as-yekkis ara armi i t-yeǧǧa d iclem. Tessefxas-as Aɛli-Abnennay xemsa neɣ seţa tikkal. Nnig ddurt ur yaɛriḍ ayefki. D aman kan i s-tesquddur s-sya ɣer da. Yeṭtef tarwiḥt. Cwiṭ cwiṭ iles-is itejji yuɣal iteṭteḍ. Ula d yemma-s, neţat d tacaraft aṭas d argaz i d-tṛebba, teqqar-as : « A yelli, tura ma yedder yedder, ma ulac ur d-sseɣlay ara tidderɣelt ɣef yiman-im . Imeṭtawen-a ur lhin ara.»
  
Ɣef seţa wagguren d tabuzeggaɣt i d-yeɣlin fell-as. Acu  ur as-d-tesseggra ara. Twet tɛedda. Yuɣal yewwi-d cwiṭ iman-is, iṛebba tikesmatin, yessefraḥ-iţ cwiṭ. D neţa i d aqcic-is amenzu. Yebda amured yerna yekker ɣef tqejjirin-is di lawan. Ulac amḍiq yeţaǧǧa di tɣerɣert.  Asmi i d-zzin fell-as sin iseggasen yeṭtef-it nannas d weɛsar. Yuɣal d axeclaw. Yuser amzun d asennan. Tewwi-t ɣer yiwen n ṭtbib akken d adaɛmamac yefka-yas ddwa. Cwiṭ kan yaf iman-is : wissen ma ɣer ddwa-nni i yufa neɣ ma d tira i s-d -tura ɣer ccix i t-yesseḥlan. Daɣen terqa-yas aman mačči abrid neɣ sin. 

 Seg-mi  i  d-yekker  yeṛwa-tent,  yerna  yesseṛwa-yas-tent.  Deg-mi akka ɣas tura meqqer iɛedda i isennanen, mi tessakked deg-s ad tergagi tasa-s. Ma yeḍsa ad taf yebbuḥra wul-is ula d neţat. Ma yemmuɣben neɣ yulwa, daɣ neţat.  

Tger  aɣenǧa  ɣer  tasilt,  yedda-d  wacu  i  d-yeddan.  Tebda  tferreq-asen.  D  lawan imensi. Sin d arrac, yiwet d taqcict. Ur ḥemmlen ara seksu. S-sya ɣer da teţbeddil-asen imensi. I nutni kan. Ma d neţat ayen yella tessegḍi-t. Ayen i d-yugaren teţarra-t ɣer tama i 
uzekka-nni lawan imekli. Bdant tɣenǧawin asṭenten. Imawen ssusmen. Rran-ţ i tuffẓa. « čaw ssaw», akken yella di tmacahuţ. Ayen sseblaɛn  amzun ɣer tɛebbu ṭ-is i t-ţarran. Ma ṛwan nutni, d neţat i yeṛwan. Ma lluẓen, d neţat i yelluẓen. Akken armi d asmi i d-mmden. Nutni ţimɣuren neţat yeţali-ţ ccib.  

Berra,  tura  yeɣli-d  yiḍ.  Tadamcact  ulac  maḍi  di  tmurt-nneɣ,  tugeţ  deg  wussan-a umerḍil ger Yennayer d Furar. Zik zik i d-iɣelli yiḍ. Uḍan ɣezz ifit, ur d-yeţali ara wass alamma tkerheḍ iman-ik. Zik zik i gganen medden, usu imennaɛ deg usemmiḍ. Lḥasun tagrest yiwen ur ţ-iḥemmel. Tesseɣlay-d lxuf ɣef yemdanen. Aḍu ger lejqayeq d ashurru am tejlibt n tfiɣar.  Ggugmen  lmal  uddaynin  d  wid  n  lexla.  Uccanen,  limer  mačči  d  laẓ  i  ten-id-yeţawin alamma  d  leḥwari,  a-s-tiniḍ  ǧǧan  tamurt  :  ulac  askaɛwew.  Iɣelli-d usemmiḍ  igezzem  am tefrut.
  
Wid yesɛan tanezduɣt yakk d tduli menɛen akken bɣun ilin, ma d igellil meskin aḥlil.  Dɣa ma yerna uɛebbuḍ d ilem ula i d-nini. Di lawan-a n tegrest tferreq taddart ɣef sin : wid yesɛan d wid yenḥafen,  wanag anebdu ɛedlen medden tikli.  

Asemmiḍ n tmurt-nneɣ, aṭas ɣilen d akellex. Sebbken waman deg i ɣeẓran, tsebbek zzit di leqsuḍ. Sebbken idammen deg iẓuran. Mačči yiwen neɣ sin, seg widak tebla tissit, i yeqquren deg iberdan, gersen, uɣalen amzun d iggermumen. Ţuɣalen d iblaḍen, ula d aḍlaq 
ur yezmir a-ten-yeḍleq uɣessal. Anagar ma s lembat.  

Tamurt-nneɣ akka ɣur-es d tannumi. Tseţ arraw-is. Am uwaɣezniw neɣ yir taqjunt. Akka taddart-a seg-mi i s-d-tecfa d wakken i d-ḥekkun imezwura,  anagar  tlatin yexxamen i ţ-iɛemren. Taddart teggumma ad timɣur, ula d yiwen wexxam ur d-ye
rna. Tlatin yexxamen asmi yebda lqern, tlatin yexxamen aseggas-a. 

Wa yenɣa-t bujḥiṭ, wa yenɣa-t laẓ, wa yenɣa-t nnif, wa tenɣa-t tmenǦert, wa yenɣa-t ṭtrad. Yal wa amek i s-teččur, acu kan mačči d imɣaren i yeţmeţ aten. Ulac imɣaren da, akken i ţruḥun d igeḍman, d ilmeẓyen. Ulac imɣaren, ma d timɣarin ggtent. Tilawin nutenti sennint iseggasen akken sennint iɛeqqayen deg wezrar. Aḥlil !  ̈Ţɣimint-d i twaɣyin. Ta temḍel sin, ta temḍel tlata, ta rebɛa. Ggerrint-d i nngaḥi d wussan iberkanen. 

Dɣa  deg  wussan-a  n  tegrest,  ma  teffeɣ-d  tafukt,  a-tent-tafeḍ  deg  wennar  i  yiṭij. Ssummurent. Sbecbucent. D tifermacin. Taṭtucin d tidaɛmamacin.  ̈D tukmicin. Acu n llebsa, acu n lḥala. Ta teţani-d i ta, neɣ stewtiwent gar-asent.  

Imɣaren ulac, acku irgazen-nneɣ ma menɛen si tizi n temẓi, ssawaḍen rebɛin neɣ xemsin iseggasen, s-syin ţawin-d aṭtan si lɣerba : wid ixedmen  di lmina turin-nnsen meččent, wid ixedmen deg izulixen ţwaten s karaf. Aṭtan mačči yiwen, d lehlak ixeddamen, d lehlak igellilen. Mi d-wwḍen ɣer taddart, aseggas neɣ sin, ad aɛnun abrid ɣer tmeqbert. Seg tillas ɣer tillas. Seg wemruj  n ddunit ɣer win n laxert. Si laxert ɣer tayeḍ. Seg-mi i d-kkren d agrireb. Irgazen-nneɣ msakit. Wissen anwa i ɣ-yedɛan. Yerna iḥuza-yaɣ.  

Berra tezdeɣ tsusmi. Aɛni d adfel. Aḍu-nni i d-ibegsen kra yekka wass, ata-n yekbel. Ass aneggaru di Yennayer yekkat-d wedfel. D amerḍil. 
Asmi tebda ddunit, nnan-as i weqjun : « Xtir ili-k d aqjun neɣ d tameṭtut.»  Yextar.  Yenna-yasen : «D awezɣin, tagi ur tḍerru. Yif-it ma lliɣ d aydi tiḥdert ad tixfif, wanag tameṭtut aḥlil.»  

Tamurt ma tseţ arraw-is, yessi-s d aɛsar i tent-tɛesser. Liḥala n tmeṭtut i yiman-is, akken texdem ur teţɛeddi ara. Mi ara tili ɣer imawlan-is, qbel ad teddu d tislit, akken yebɣu yili, tikkwal imawlan ţḥadaren taqcict am wakken beqqun ad tfares cwiṭ n lehna skud ur teffiɣ. 
Mi teqqen tabniqt, am wezger yeqnen azaglu. A-ţ-terr i ddel d tɛekkmin. Ur ţ-id-iṣaḥ yiḍes ar ad yali wass. Ur ţ-id-iṣaḥ ad terr awal ma ur ţ-yaɛǧib. Tadist deffir tayeḍ, dderya d inilban, am lbaṭata wa ur ireffed wa. Tamɣart d wemɣar si tama ad ţnezman fell-as. Tilewsatin si tama dderz-nnsent ad yesnunnut aṭas d aseggas. Akken ara tɣil ddunit qrib a-s-d-teḍs, mi jewǧent yakk  tlewsatin,  imɣaren  wwḍen  amkan-nnsen,  imir-en  ar  ad  d-teɣli  fell-as  txeṣsart taneggarut, yerna ur tebna fell-as.

Tekker lgirra. Ɣef medden yakk, akka a la-qqaren ; mi akka tefra, aṭas i tesserbeḥ taggara. Ma d neţat teqqed-iţ. Lgirra ɣef medden yakk, acu kan  tiyita anagar kra i ţ-yeččan. Twet-iten akken ur d-ţenkaren. Terẓa-yasen ifer. D afeddix ur ntejji. Tuǧǧla n temẓi, a lɣaci, 
ulac taluft i ţ-yecban.  

Lgirra  ɣef  medden  yakk  i  tɛedda.  Akka  a  la-qqaren  wigi  yessalayen  ixxamen,  mi tesmuqleḍ tazeqqa-nnsen a-k-teɣli tcacit, ulin deg igenni acḥal d laɛli. Lebruj ssulin widak yessentellen tiqerray-nnsen ussan-nni n rrɛud d lbarud. Widak iteffren deffir n tsebbalt neɣ 
deffir tedmarin n Jacqueline dihin di Fransa. Neɣ di Tunes yakk d ttunsiyin. Mačči anagar neţat i yeǧǧlen, mačči anagar arraw-is i yeggujlen. D tideţ ! Aqedruref i teqqedruref ur yezmir yiwen a-t-yektil. 

Dɣa d iḍ akka am tura. Ass n tegrest mi yekfa Yennayer, ass umerḍil i ţ-id-yewweḍ lexbar. Ddurt-nni yezrin  yerza-d s axxam-is. Yensa. Ddan-d yid-es sin. Mačči n lɛerc-a. Tameslayt-nnsen amek akken i truḥ, smuzguten cwiṭ deg umeslay. Tga-yasen-d imensi. Mi 
kfan  imensi  tesla-yasen  mi  ţmeslayen.  Tefka  tamezzuɣt.  Yenna-ya s  umeddakel-is amezwaru,  ahat  tmenṭac  neɣ  ţeɛṭac  iseggasen  kan  di  laɛmer-is,  anẓad  ur  as-d-yemɣi  di tamart : 
    
 _ A Si-Salem, ass-a ɣileɣ Wellah ur nemniɛ. Ziɣ ur-ɛad i ɣ-teččur, mazal an-neffeẓ tagella. Tarṣast-nni yeddmen Aɛli-Awaḍi ɣileɣ deg-i i teṭterḍeq.
 Yessusem weqcic-nni. Ahat d Salem i –t-id-iberrmen. Yeqqim cwiṭ, yuɣal ikemmel awal-is :  

_ Win yeffɣen yeẓra ɣef wacu. Yeẓra daɣen acu i t-iţraǧun. Neɣ ḍelmeɣ, a Si-Salem ?
Salem d argaz-is neţa. D bab n wexxam-is. Yerra-d nnehta. Yuɣal yerra-yas awal, amzun s tmara :  
    
_ Mačči sin neɣ tlata i yeɣlin ɣer tama-w. Ussan-nni imezwura teḍra yid-i am win yerwin, ma d tura nduz. Ass-a d Aɛli-Awaḍi, azekka d wayeḍ, seld-azekka d wayeḍ. Win yeɣlin yeţuɣaḍ, yeǦǦa-d wid aɛzizen deffir-es. acu d tagi i d s
suma. S wannect-a i ɣ-d-tesqam. Win yeɣlin teɣli tjegdit-is, ma ur neddim amkan-is.
  
Yerna Salem aɛziz ɣur-es wawal. Seg-mi i t-tuɣ, tecfa-yas kan dasusam. Aṭas deg at taddart ur nessin amek iga umeslay-is. Llan wussan, si tsebḥit ar tameddit ur d-ineṭteq ara maḍi.  Aṭas  i  s-yeqqaren  diri-t  i-mi  ur  yessugut  ara  awal.  Llan 
wid  i  s-yeqqaren  ixuss  di lefhama.  

Asmi yella d acawrar yeqqar di llakul, ccix-is ula d neţa iɣil-it yebbuhel. Iḥqer-it aṭas, armi  i  s-d-iban  yif  arrac  akken  ma  llan.  Yeɣra  ddeqs.  Yesɛedda  la  BǦurse,  fkan-as-ţ-id. Yekcem ɣer llakul anda i d-ssufuɣen wid yesɣaren. Acu mmi-s ufellaḥ meskin tewɛer fell-as leqraya. Aseggas-nni kan amenzu yerɣa-yasen laɛzib. Temmut-asen tyuga d snat testan d warraw-nnsent. Dɣa nnulen lqaɛa teɣli-d fell-asen lihana d tameqqrant. Nutni yellan ufraren-d ɣef at taddart, deg yiwen wass, uɣalen d igellilen, ur asen-d-yeggri wacemma. Tuli-ten ṭtlaba acku izgaren ziɣ d imnuṣaf, ţekkin deg-sen medden. Mačči d ayla-nnsen kan i sen-yerɣan, yedda ula d ayla n wiyaḍ.  

« Amɣar, di lawan-nni ur-ɛad i t-teǧǧa tezmert, yeffeɣ-it laɛqel. Acu n ddwa ara d-yaf i lhemm-is, d mmi-s. I-wumi ţarwen medden iqcicen ?  

Yenna-yas :  
_ Berka-k leqraya. Tura ilaq an-nemḥami, an-nefru xersum ṭtlaba. 

Akka tafellaḥt n leqbayel. Rrbeḥ yecrek ma d lexsara aha’.  

Kkren unagen ɣer Fransa. Neţa i-mi meẓzi yufa-d amḍiq di lmina. Ma d amɣar ur t-qbilen  ara.  Ussan  imezwura  teḍra  yid-es  am  udderwic,  ur  yeẓra  acu  i-wumi  d-iberru. Yeţmeslay kan, ur iga algam i yiles-is. Am yiḍ am uzal d asnirmet neɣ d rregmat, neţa yellan d axewni. Lmizirya mi ara teɣli ɣef yiwen teţarra-t d ilef aderɣal ur yeẓra anda iteddu. Salem yedda-yas di lmendad i baba-s. Yufa-t aṭas di tegniţ n ddiq. Tamurt usemmiḍ, lɣerba, lqella usurdi, yerna temɣer.
  
Yuɣal amɣar meskin yezna-t-id rray, yesnuzu kawkaw deg iberdan. Sebɛa iseggasen i qqimen di tmurt tamcumt. Aɣrum asemmaḍ, agris aberkan. Taxxamt tneggi deg tiqit, ulac times, txuss tduli. Sebɛa d tagrest i sɛeddan akken. Asmi i d-uɣalen ṭtlaba fran-ţ. Ma d amɣar amzun akken yerwi laɛqel-is s tideţ. Cwiṭ cwiṭ afud-is yeţmiri. Seg imir-en ur yufa iman-is. Ur yerna ara aṭas.

Tekreh ad d-tesmekti wid yemmuten. Teţaggad a-ten-id-tessendekwel. At laxert, ur ḥemmlen ara wid ara ten-id-ibeddren tal taswiɛt. Yak ula d nutni tjerreḥ tasa-nnsen di laxert. Ma di laɛwacer ur yella uɣilif. Di laɛwacer, teţakk-asen amur-nnsen ma ulac ad ţrun ɣef tnebdadin.  «  At  laxert  ţuɣalen-d  s  ixxamen-nnsen  di  laɛwacer.  ḥemmlen  ad  d-afen  ayen ḥemmlen di ddunit.»  

Dɣa sin neɣ tlata wussan meqbel, zik zik i teţenkar. Kra n wacu ḥemmlen a-t-id-theggi. Amɣar iḥemmel aḥeddur deg uyefki. Tamɣart d tafermact kksen yakk wuglan, neţat asmi tella ɣef ddunit tḥemmel aḥlaw ujilban am igedrez am ssmayem. Argaz-is, d win i-ɣef tezza  tasa-s  iruḥ  kan akka  ur  yehlik  ur  yebli,  s  lmut  n  leɣbina,  sebɛa  terṣasin i  ineqren idmaren-is, argaz-is iḥemmel buzelluf. Xemsa warraw-is d imeẓyanen i mmuten, ur ṛwan tibexsisin. Yiwen tenɣa-t tegdiṭ teddem-it kan akka ur tebna. Wis sin tebzeg tɛebbuṭ-is tuɣal 
am teylewt, annect ila-ţ, iḍarren-is d ifassen-is uɣalen am uɣanim, tlata wagguren n lehlak. Tis tlata d taqcict teɣli ɣef tzeqqa wissen acu i ţ-yewwin ɣer din, yenta-yas yigig di tmelɣiɣt. Tis rebɛa d tis xemsa daɣen d tiḥdayin ddrent kan kra n wussan. Asgen asemmaḍ !  

I xemsa yid-sen msakit i d-ssuturen d ayefki d tbexsisin. Ayefk i yeshel tura. Ma d tibexsisin ma llant tefra, ma ulac teţakk-asen tifirest, neɣ tiẓurin neɣ ddellaɛ.  

Yal aseggas tesnusuy-d fell-asen, di Tɣanimt. D tiɣawsiwin-a i s-d-ssuturen.  
«  Lmut  tezga  yid-neɣ,  ur  ilaq  ara  a-ţ-naggad.  D  lferḍ fell-aɣ, ulac win ara tezgel. Iluxert, llan d icawraren, icawraren ad uɣalen d iluxert annect bɣun kken-t. Akka i taɛmer. Limer mačči akka imdanen ad myeččen gar-asen. Ugar !  Akka i d-yeǧǧa ṛebbi ddunit. Limer d lebɣi mi yemmut yiwen a-t-neǧǧ kan deg wemkan-is.»

Anagar di laɛwacer i tḥemmel a-ten-id-tebder. Limer ass-a mačči d amerḍil amzun d laɛwacer, ahat yiwen ur t-id-teţadder. Yerna tneddef tasa-s teţqeḍririf. Yekkat-iţ uzenneqnaq. Anda-t yiḍes, ma a-ţ-id-yas ! 

Tazwart i tezrigt n 1990

Imyura n tmaziɣt bdan ţbanen-d. Bab imeslay-a d yiwen deg-sen. Ma yella neţnadi ɣef tideţ di tegniţ-a ideg yal yiwen la yeqqar fell-i i tebna, ilaq-aɣ ad d-nini yiwet lḥaja : Ɛmer Mezdad yusa-d gar wid isersen lsas amenzu i tira n Tmaziɣt. Cfiɣ di 72, nella d inalmaden di Ben-Ɛeknun, Ɛmer iţaru. Iţekki deg-sent irkelli. Yurar yid-neɣ asmi nesuli  « Ddem tabalizt-ik, a Muḥ »  n Kateb Yasin. Yurar ɣas ulamma yeţkukru ad d-iban sdat medden. Tefka-ţ teswiɛt ; akka i tebɣa Tmaziɣt. «  Ma ilaq ad nwet abendayer, ad t-nwet » i d-yenna ussan nni. Yerna iwet-it. Yecna, isefra ; iţekki di terbaɛt n Imaziɣen-Imula. Yella deg-s asmi tebda. 20 iseggasen aya, ulac iḍ, ulac ass ideg ur aɣ-yezgil wugur.

I limer ad truḥ tnudda-nneɣ weqbel ad nfakk aḍref. Ɣur-neɣ i yurez umezruy n Tmaziɣt. Imezwura aṭas deg-sen ǧǧan-ţ. Wid deffir-neɣ ulac later. I limer ad iɛeddi ljil-nneɣ weqbel ad nesufeɣ aḍref... » D wagi i d aɣbel-nneɣ.
Aḍref yekfa, tira teţkemmil. Nebna-ţ ɣef tideţ d nniya.
 « Win ixeddmen ɣer tideţ isawaḍ » i s-yenna Ferḥat.

Ungal-a yebna ɣef sin wudmawen.Yiwen wudem yuɣ-d aẓar di tirga n yiḍellli. Udem nniḍen yeţnawal di tallit n wassa d wayen i ɣ-yeţraǧun azekka. Yewwi-d ɣef webrid ideg i d nekka. Akken i ɛeddant fell-aɣ.Llan wid icennun s taɣect-nsen, Ɛmer Mezdad yeţcewwiq s tira-ines. Ɣiwel sufeɣ-d ungalen nniḍen. Wid nni turiḍ asmi tfelleq tasa. Ẓriɣ llan, ẓriɣ wejden... ẓriɣ ad d-ffɣen. Ɣiwel... Ɣiwel sufeɣ-iten-id.
Fell-ak ad tifsus tɛekemt. Fell-aɣ ad d-tifrir tagut.                     
Saɛid SADI, 1989

 Tasa ur tesager yiwen
 
Tasa ur tesager yiwen. Maca d win i d-yufraren gar tarwa-s. D win i tḥemmel aṭas. Ur tuksan ara. D win i d amenzu i tesider. Ula d tuccent deg umadaɣ, yezga yiwen gar tarwa-s yufrar-d ɣef wiyiḍ. Qqaren d ddnub ɣef tasa ma ur teseɛdel tarwa-s, ma tella tneḥyaft gar-asen. Neţţat, ddnub ur t-tewwi ara : d ayen ara yečč wa i teţen wiyiḍ. D ayen ara yels i ţlusun daɣen. 
Asmi meẓzi d ameɛlal kan, yeṛwa lehlak d axessar. Ulac aṭan ur t-nebla. Ussan imenza mi d-ilul, yedla-d fell-as unezyuf, yečča-yas akk timeccacin-is. Yuɣal d aqettiḍ. Ur yessin iḍes am uzal am yiḍ. Yuɣal tekker akk teɛrur-is d tɛenqiqt-is. Taqerrut-is, ur teţaf ara amek ara s-teqqen tacacit seg wakken teţuddum d aman. Ur teţaf ara akk ansi ara ţ-teṭtef. Yal ssbeḥ tḍellu-yas abux, terna tdehhen-iţ s zzit taqburt. Akka i s-d-qqarent tidak yessnen.

Asmi yewweḍ sin neɣ 3 wagguren ikcem-it buyefrax (*). Ur as-yekkis ara armi i t-yeǧǧa d iclem. Tesefxes-as ɛli-abnennay 5 neɣ 6 tikkal. Nnig ddurt, ur yeɛriḍ ayefki. D aman kan i s-tesquddur sya ɣer da. Yeṭtef tarwiḥt. Cwiṭ cwiṭ, iles-is itejji, yuɣal itetteḍ. Ula d yemma-s, neţţat d tacaraft, aṭas d argaz i d-tṛebba, teqqar-as : «  A yelli, tura ma yedder yedder, ma ulac ur d-seɣlay ara tidderɣelt ɣef yiman-im. Imeṭtawen-a, ur lhan ara. » 

Ɣef 6 wagguren, d tabuzeggaɣt i d-yeɣlin fell-as. Acu, ur as-d-teseggra ara. Twet tɛedda. Yuɣal yewwi-d cwiṭ iman-is, iṛebba tikesmatin, isefraḥ-iţ cwiṭ. D neţţa i d aqcic-is amenzu. Yebda amured, yerna yekker ɣef tqejjirin-is di lawan. Ulac tasga iţaǧǧa di tɣerɣert. Asmi i d-zzin fell-as sin iseggasen, yeṭtef-it nannas d weɛsar. Yuɣal d axeclaw. Yuser amzun d asennan. Tewwi-t ɣer yiwen ṭbib akken d adeɛmamac, yefka-yas ddwa. Cwiṭ kan, yaf iman-is : wissen ma ɣer ddwa nni i yufa neɣ ma d tira i s-d-tura ɣer ccix i t-iseḥlan. Daɣen, terqa-yas aman mačči abrid neɣ sin. « Nniya n wat zik msakit. »

Segmi i d-yekker yeṛwa-tent, yerna iseṛway-yas-tent. Degmi akka, ɣas tura meqqer, iɛedda i isennanen, mi tesakked deg-s ad tergagi tasa-s. Ma yeḍsa, ad taf yebbuḥra wul-is ula d neţţat. Ma imuɣben neɣ yulwa, daɣ neţţat. 
Tger aɣenja ɣer tasilt, yedda-d wacu i d-yeddan. Tebda tferreq-asen. D tamudi imensi. Sin d arrac, yiwet d taqcict. Ur ḥemmlen ara seksu. Sya ɣer da teţbeddil-asen imensi. I nutni kan. Ma d neţţat ayen yellan tesegḍi-t. Ayen i d-yugaren, teţarra-t ɣer tama i uzekka nni i imekli. 

Bdant tɣenjawin  asṭenten.  Imawen susmen.  Rran-ţ i tuffẓa.  « Ččaw ssaw » akken yella di tmacahuţ. Ayen seblaɛen amzun ɣer tɛebbuṭ-is i t-ţarran. Ma ṛwan nutni, d neţţat i yeṛwan. Ma lluẓen, d neţţat i yelluẓen. Akken armi d asmi i d-mden. Nutni ţimɣuren, neţţat iţali-ţ ccib. 

Berra, tura yeɣli-d yiḍ. Tadamcact ulac maḍi di tmurt-nneɣ, tugeţ deg wussan-a umerḍil, gar yennayer d furar. Zik zik i d-iɣelli yiḍ. Uḍan ɣezzifit, ur d-iţali ara wass alamma tkerheḍ iman-ik. Zik zik i gganen medden, ussu imenneɛ deg usemmiḍ. Lḥasun, tagrest yiwen ur ţ-iḥemmel. Teseɣlay-d tuggdi ɣef yemdanen. Aḍu gar lejqayeq d ashurru, am tejlibt n tfiɣar. Ggugmen lmal udaynin d wid n lexla. Uccanen, limer mačči d laẓ i ten-id-iţawin alamma d leḥwari, ad as-tiniḍ ǧǧan tamurt : ulac askeɛwew. Iɣelli-d usemmiḍ, igezzem am tefrut. 

Wid ilan tanezduɣt akk d tduli menɛen akken bɣun ilin, ma d igellil meskin aḥlil. Dɣa, ma yerna uɛebbuḍ d ilem, ula i d-nini. Di lawan-a n tegrest, tferreq taddart ɣef sin : wid yesɛan d wid yenḥafen,  wanag anebdu, ɛedlen akk medden tikli. 
Asemmiḍ n tmurt-nneɣ, aṭas ɣilen d akellex. Sebbken waman deg iɣeẓran, tsebbek zzit di leqsuḍ. Sebbken idammen deg iẓuran. Mačči yiwen neɣ sin, seg widak tebla tissit, i yeqquren deg iberdan, gersen, uɣalen amzun d igermumen. Ţuɣalen d iblaḍen, ula d aḍlaq ur yezmir ad ten-yeḍleq uɣessal. Anagar  ma s lembat. 

Tamurt-nneɣ akka ɣur-s d tannumi. Tseţ arraw-is, am uwaɣezniw neɣ yir taqjunt. Akka taddart-a, segmi i s-d-tecfa d wakken i d-ḥekkun imezwura, anagar 30 yexxamen i ţ-iɛemren. Taddart teggumma ad timɣur, ula d yiwen wexxam ur d-yerna. 30 yexxamen asmi yebda lqern, 30 yexxamen aseggas-a.

Wa yenɣa-t bujḥiṭ, wa yenɣa-t laẓ, wa yenɣa-t nnif, wa tenɣa-t tmenǧert, wa yenɣa-t ṭrad. Yal wa amek i s-teččur, acu kan mačči d imɣaren i yeţmeţaten. Ulac imɣaren da, akken i ţruḥun d igeḍman, d ilmeẓyen. Ulac imɣaren, ma d timɣarin ggtent. Tilawin, nutenti, sennint iseggasen akken sennint iɛeqqayen deg wezrar. Aḥlil ! Ţɣimint-d i twaɣyin. Ta temḍel sin, ta temḍel 3, ta 4. Ggerrint-d i nngaḥi d wussan iberkanen. 

Dɣa deg wussan-a n tegrest, ma teffeɣ-d tafukt, ad tent-tafeḍ deg wennar i yiṭij. Ţsummurent. Sbecbucent. D tifermacin. Taṭucin d tideɛmamacin. D tukmicin. Acu n lebsa, acu n lḥala. Ta teţani-d i ta, neɣ stewtiwent gar-asent. 
Imɣaren, ulac. Irgazen-nneɣ ma menɛen si tizi n temẓi, sawaḍen 40 neɣ 50 iseggasen, syin ţawin-d aṭan si lɣerba : wid ixedmen  di lmina, turin-nsen meččent ; wid ixedmen deg izulixen, ţwaten-d s karaf. Aṭan mačči yiwen, d lehlak ixeddamen, d lehlak igellilen. Mi d-wwḍen ɣer taddart, aseggas neɣ sin, ad awin abrid n  tmeqbert. Seg tillas ɣer tillas. Seg wemruj n ddunit ɣer win n laxert. Si laxert ɣer tayeḍ. Segmi i d-kkren d agrireb. Irgazen-nneɣ msakit. Wissen anwa i ɣ-yedɛan. Yerna iḥuza. 
Berra tezdeɣ tsusmi. Amar d adfel. Aḍu nni i d-ibegsen kra yekka wass, atan yekbel. Ass aneggaru di yennayer, yekkat-d wedfel. D amerḍil. 

Asmi tebda ddunit, nnan-as i weqjun : « Xtir, ili-k d aqjun neɣ d tamettut. » Yextar. Yenna-yasen : « D awezɣi, tagi ur tḍerru. Yif-it ma lliɣ d aydi, tiḥdert ad tixfif, wanag tamettut aḥlil. » 

Tamurt ma tseţ arraw-is, yessi-s d aɛsar i tent-tɛesser. Liḥala n tmettut i yiman-is, akken texdem ur teţɛeddi ara. Mi ara tili ɣer imawlan-is, weqbel ad teddu d tislit, akken yebɣu yili, tikwal imawlan ţḥadaren taqcict am wakken beqqun ad tfares cwiṭ n lehna skud ur teffeɣ. Mi teqqen tabniqt, am wezger yeqnen azaglu. Ad ţ-terr i ddel d tɛekmin. Ur ţ-id-iṣaḥ yiḍes ar-d yali wass. Ur ţ-id-iṣaḥ ad terr awal ma ur ţ-yeɛjib. Tadist deffir tayeḍ, dderya d inilban, am lbaṭata, wa ur ireffed wa. Tamɣart d wemɣar si tama, ad ţneẓman fell-as. Tilewsatin si tama nniḍen, dderz-nsent ad yesnunnut aṭas d aseggas. Akken ara tɣil ddunit qrib ad as-d-teḍs, mi jewǧent akk tlewsatin, imɣaren wwḍen amkan-nsen, imiren i d-teɣli txeṣsart taneggarut, yerna ur tebna fell-as. 

Tekker lgirra. Ɣef medden akk, akka i la qqaren mi akka tefra : aṭas i teserbeḥ taggara. Ma d neţţat teqqed-iţ. Lgirra ɣef medden akk, acu tiyita anagar kra i ţ-yeččan. Twet-iten akken ur d-ţenkaren. Terẓa-yasen ifer. D afeddix ur ntejji. Tuǧǧla n temẓi, a lɣaci, ulac taluft i ţ-yecban. 

Lgirra ɣef medden akk i tɛedda. Akka i la qqaren wigi isalayen ixxamen, mi tmuqleḍ tazeqqa-nsen ad ak-teɣli tcacit, ulin deg igenni acḥal d leɛli. Lebruj sulin widak isentellen tiqerray-nsen ussan nni n rrɛud d lbarud. Widak iteffren deffir tsebbalt neɣ deffir tedmarin n Jacqueline, dihin di Fransa. Neɣ di Tunes akk d Tetunsiyin. Mačči anagar neţţat i yeǧǧlen, mačči anagar arraw-is i yeggujlen. D tideţ ! Aqedruref i teqqedruref ur yezmir yiwen ad t-yektil. 

Dɣa, d iḍ akka am tura. Ass n tegrest mi yekfa yennayer, ass umerḍil, i ţ-id-yewweḍ lexbar. Ddurt nni yezrin, yerza-d s axxam-is. Yensa. Ddan-d yid-s sin. Mačči n lɛerc-a. Tameslayt-nsen amek akken i truḥ, zzuɣuren cwiṭ ameslay. Tga-yasen-d imensi. Mi kfan učči ; tesla-yasen mi ţmeslayen. Tefka tamezzuɣt. Yenna-yas umeddakel-is amezwaru, ahat 18 neɣ 19 iseggasen kan di leɛmer-is, anẓad ur as-d-yemɣi di tamart :

 – A Si-Salem, assa ɣileɣ Wellah ur nemniɛ. Ziɣ werɛad i ɣ-teččur, mazal ad neffeẓ tagella. Tarṣast nni yeddmen Ɛli Awaḍi ɣileɣ deg-i i tetterḍeq.
Isusem weqcic nni. Ahat d Salem i t-iberrmen. Yeqqim cwiṭ, yuɣal ikemmel awal-is : 

– Win yeffɣen yeẓra ɣef wacu. Yeẓra daɣen acu i t-yeţraǧun. Neɣ ḍelmeɣ, a Si-Salem ?
Salem d argaz-is neţţat. D bab n wexxam-is. Yerra-d nnehta. Yuɣal yerra-yas awal, amzun s tmara : 

– Mačči sin neɣ 3 i yeɣlin ɣer tama-w. Ussan nni imezwura, teḍra yid-i am win yerwin, ma d tura nduz. Assa d Ɛli Awaḍi, azekka d wayeḍ, seld-azekka d wayeḍ. Win yeɣlin iţuɣaḍ, yeǧǧa-d wid ɛzizen deffir-s. Acu d tagi i d ssuma. S wannect-a i ɣ-d-tesqam. Win yeɣlin, teɣli tjegdit-is, ma ur neddim amkan-is. 

Yerna Salem ɛziz ɣur-s wawal. Segmi i t-tuɣ, tecfa-yas kan d asusam. Aṭas deg wat taddart ur nessin amek iga umeslay-is. Llan wussan, si tsebḥit ar tameddit ur d-ineṭteq ara maḍi. Aṭas i s-yeqqaren diri-t, i-mi ur isugut ara awal. Llan wid i s-yeqqaren ixuss di lefhama. 

Asmi yella d acawrar, yeqqar di lakul, ccix-is ula d neţţa iɣil-it yebbuhel. Iḥqer-it aṭas, armi d asmi i s-d-iban yif arrac akken ma llan. Yeɣra ddeqs. Yesɛedda akayaḍ n la Bourse, yewwi-t-id. Yekcem ɣer lakul anida i d-sufuɣen wid yesɣaren. Acu, mmi-s ufellaḥ meskin tewɛer fell-as leqraya. Aseggas nni kan amenzu, yerɣa-yasen leɛzib. Temmut-asen tyuga d snat testan d warraw-nsent. Dɣa, nnulen lqaɛa, teɣli-d fell-asen lihana d tameqrant. Nutni yellan ufraren-d ɣef wat taddart, deg yiwen wass, uɣalen d igellilen, ur asen-d-yeggra wacemma. Tuli-ten ṭlaba : izgaren d testan ziɣ d imnuṣaf, ţekkin deg-sen wiyiḍ. Mačči d ayla-nsen kan i sen-yerɣan, yedda ula d ayla n medden. 

Amɣar, di tallit nni, werɛad i t-teǧǧa tezmert, yeffeɣ-it leɛqel. Acu n ddwa ara d-yaf i lhem-is, d mmi-s. Iwumi ţarwen medden iqcicen ? Yenna-yas : 

– Berka-k leqraya. Tura ilaq ad nemḥami, ad nefru xersum ṭlaba. 
Akka tafellaḥt n Leqbayel. Rrbeḥ yecrek ma d taxessart aha°. 
Kkren unagen ɣer Fransa. Neţţa, i-mi meẓzi, yufa-d amḍiq di lmina. Ma d amɣar ur t-qbilen ara. Ussan imezwura, teḍra yid-s am uderwic, ur yeẓra acu iwumi i d-iberru. Yeţmeslay kan, ur iga algam i yiles-is. Am yiḍ am uzal d asnirmet neɣ d rregmat, neţţa yellan d axewni. Lmizirya, mi ara teɣli ɣef yiwen, teţarra-t d ilef aderɣal ur iẓerr anida iteddu. Tamurt usemmiḍ, lɣerba, lqella usurdi, yerna temɣer. Salem yedda-yas di lmendad i baba-s. Yufa-t aṭas di tegniţ nni n ddiq. 

Yuɣal amɣar meskin yezna-t-id rray, yesnuzu kawkaw deg iberdan. 7 iseggasen i qqimen di tmurt tamcumt. Aɣrum asemmaḍ, agris aberkan. Taxxamt tneggi deg tiqit, ulac times, txuss tduli. 7 d tagrest i sɛeddan akken. Asmi i d-uɣalen, ṭlaba fran-ţ. Ma d amɣar amzun akken yerwi leɛqel-is s tideţ. Seg imiren ur yufa iman-is. Cwiṭ cwiṭ, afud-is yeţmiri. Ur yerna ara.

Tekreh ad d-temmekti wid yemmuten. Teţaggad ad ten-id-tesendekwel. At laxert, ur ḥemmlen ara wid ara ten-id-ibeddren tal taswiɛt. Yak ula d nutni tjerreḥ tasa-nsen di laxert. Ma di leɛwacer, ur yella uɣilif : teţakk-asen amur-nsen, ma ulac ad ţrun ɣef tnebdadin.  At laxert ţuɣalen-d s ixxamen-nsen di leɛwacer. Ḥemmlen ad d-afen ayen ḥemmlen di ddunit. 

Dɣa sin neɣ 3 wussan weqbel, zik zik i teţenkar. Kra n wacu ḥemmlen ad t-id-theggi. Amɣar iḥemmel aḥeddur deg uyefki. Tamɣart d tafermact, kksen akk wuglan, neţţat, asmi tella ɣef ddunit, tḥemmel aḥlaw ujilban, am igedrez am ssmayem. Argaz-is, d win iɣef tezza tasa-s, iruḥ kan akka ur yuḍin ur yebla, s lmut n leɣbina, 7 terṣasin i ineqren idmaren-is, argaz-is iḥemmel buzelluf. 5 warraw-is d imeẓyanen i mmuten, ur ṛwan tibexsisin. Yiwen tenɣa-t tegdiṭ, teddem-it kan akka, Malḥa ur tebna fell-as. Wis sin tebzeg tɛebbuṭ-is, tuɣal am teylewt, annect-ilaţ, iḍarren-is d ifassen-is uɣalen am uɣanim, 3 wagguren n lehlak. Tis 3, d taqcict teɣli-d si tzeqqa wissen acu i ţ-yewwin ɣer din, yenta-yas yigig di tmelɣiɣt. Tis 4 d tis 5 daɣen d tiḥdayin, ddrent kan kra n wussan. Asgen asemmaḍ ! 

I 5 yid-sen msakit i d-suturen d ayefki d tbexsisin. Ayefki yeshel tura. Ma d tibexsisin ma llant tefra, ma ulac teţakk-asen tifirest, neɣ tiẓurin, neɣ ddellaɛ.

 Yal aseggas tesnusuy-d fell-asen, di Tɣanimt. D tiɣawsiwin-a i s-d-suturen. 

« Lmut tezga yid-neɣ, ur ilaq ara ad ţ-naggad. D lferḍ fell-aɣ, ulac win ara tezgel. At laxert llan d icawraren, icawraren ad uɣalen d at laxert, annect bɣun kken-t di ddunit. Akka i teɛmer. Limer ur d akka, imdanen ad myeččen gar-asen. Ugar ! Akka i d-yeǧǧa Rebbi ddunit. Limer d lebɣi, mi yemmut yiwen ad t-neǧǧ kan deg wemkan-is. »

Anagar di leɛwacer i tḥemmel ad ten-id-tebder. Limer assa mačči d amerḍil amzun d leɛwacer, ahat yiwen ur t-id-teţadder. Yerna tneddef tasa-s, teţqeḍririf. Yekkat-iţ uzenneqnaq (*). Anda-t yiḍes, ma ad ţ-id-yas !
 
 
 Anda-t yiḍes ɣef Muḥend-Ameẓyan
 
Anda-t yiḍes ɣef Muḥend-Ameẓyan. Iţemɛebbar d wallaɣ. Naddam yeǧǧa-t, iruḥ ibeddel bab-is. Mačči d yiwet i d-yeksa. Iɣsan rrẓen deg uneɛtab yenneɛtab ddurt-a. Seg wass amezwazu mi yekcem ɣer luzin, ur yufa iman-is. Wissen anida yexdem ssiya, tura yerza-d ɣur-s lexlaṣ. Dayen, yuɣal wemdan d tamacint, ur t-id-iṣaḥ ad d-yezdi aqerru. 

Ussan nni imenza, yekkat fell-as uzaylal awal ur t-id-iţali. Ahat d tuggdi i yuggad ad ţ-id-yawi berra, tuɣ yeɛya deg iɣimi d usummer (*).
 Mi i t-iwala ccif-is yezga yebra i tuyat, amzun iḥqer-it, yuɣal yedda-ţ fell-as. Yezga iţiẓzif deffir-s ɣas ɣef wulac. Ccif-is d yiwen yebki akken ula d asusef ur isusuf ara ɣur-s, limer d tinna n  yiɣil. 
 
Akken akken armi d yiwen wass, i tinna n tukksa n sser iwumi i d-yestufa : sdat imeddukal-is merra, yebɣa ad t-yerr d ulac. Ass nni, yeddem-it Muḥend-Ameẓyan si lexnaq, iḥennec-it ɣer tmacint, yenna-yas : «  Sya d afella, ḥader iman-ik, neɣ ad d-... » 

Dɣa, am win icetkan i Rebbi, winna  seg wassen ur d-yezzi ɣur-s : Muḥend-Ameẓyan tuɣal-t-id lhiba, yekkes-as uzaylal. Winna ur t-id-yeţlaɣi. Ma d neţţa daɣen, yeddeb iman-is s ufus-is. Yerra-ţ i uxeddim, ixeddem azal n sin neɣ 3 deg imeddukal-is. Uɣalen widak daɣen ţlaqaben-t, qqaren-as : «  Keč d lmal i telliḍ. D azger n tyerza. Awal ulac, anazeɛ ulac. Ad ibibb lhem win i s-izemren. A wer tekkreḍ. Ad tefreḥ yemma-k, tuɣaleḍ-as d akli i luzin. » Cwiṭ s uqeṣser, cwiṭ s tideţ. 

Neţţa iţuɣal d ablaḍ, awal ur t-id-iţali. Yuɣal amzun yekreh ameslay. Tikwal yeţmeslay d yiman-is, icenfiren ţembiwilen am uderwic. Iţawi-tent-id akk deg uqerru-s, ama d tijdidin ama d tiqburin. Ama d tid i t-yeɛnan, ama d tid ur t-neɛna. Allaɣ ixeddem iman-is amzun yerẓa-yas algam. Yeffeɣ-it leɛqel. 

Yiwen wass, icaweṛ yiwen uzufri, d neţţa i d amɣar, d neţţa i d acaraf gar-asen. Yenna-yas : «  A Dda-Leflani, aql-i teḍra yid-i am winna iwumi yerwi leɛqel-is, ţmeslayeɣ iman-iw. Yerna ur uksaneɣ ara. » Amɣar nni yenna-yas : «  D ɛeggu i teɛyiḍ, serked iman-ik. »
Ihi deg wass d axeddim, deg yiḍ d aɛiwez. Ur t-id-iţas naddam alamma yekreh iman-is. Qqaren yelha win iḥessben akraren, iḥesseb-iten. Qqaren telha teḥcict, weqbel ad yekcem s ussu, yesgwergir deg-s ahat azal n wezgen n litra. Ur tewwi, ur terri. Alamma qrib ad yali wass i t-id-teţas tnafa. Akken kan ara tɛeddi tiṭ-is, ad d-isuɣ nnaqus n rrabay, ad t-id-yejbed si targit. Ad d-yaki am win ara d-yalin si tesraft lqayen mačči d kra. Ad ţ-yerr i rregmat. Fiḥel amiẓzeḍ, ad yekker, aqerru-s d aqenṭar, ifadden-is ugaren aldun.
Iḍ-a, asemmiḍ i d-iɣellin igezzem. Berra temmut lḥala, tetgelled tsusmi. Anagar iɣerdayen i la yeskerwicen di tzeqqa. Ula d iwtal deg wezniq, amzun mmuten. Keblen akk, ambiwel ulac. Mi ara temsusam akka lḥara, temmut lḥala, tetgelled tsusmi, d adfel ayen i yekkaten. 

Asmi yella d amecṭuḥ, ahat 4 neɣ 5 iseggasen fell-as, Muḥend-Ameẓyan iḥemmel adfel. Baba-s iţawi-t ɛinquc alamma d tajmaɛt, din llan wid iţuraren takurin. Neţţa werɛad yewwiḍ ad iger iman-is. 
Mi t-yenɣa qurrif deg ifassen-is, baba-s yeţsuḍu-yas-ten alamma ḥman. Baba-s d argaz yifen irgazen. Ad yexdeɛ Rebbi lmut. Ussan n wedfel lhan, ulac leqraya, yeţɣimi deg wexxam alamma yeldi webrid. Ccix Mezwar yeqqar-asen : «  Ma d adfel, qqimet deg wexxam, ur d-ţɣurrut iman-nwen. » Yeẓra acu n lebsa acu n lḥala, yak ula d neţţa ijerreb. Win  ara d-yasen ass am wassen, ad as-yini : « Acu i k-id-yewwin, ay aqerru n weɣyul ? » Syin ad as-isers tiyita uɛekkaz ɣef tenyirt-is, winna ad as-yecfu. Ccix Mezwar d argaz ameqran, « yecfa-d i lebḥer asmi yerɣa » akken i sen-yeqqar. D awessur, d acaraf, yerna ḥnin aṭas ; acu, tikwal yeţɣawal ufus-is ɣer uɛekkaz. Ɣas akken, kra n wid yesɣer, di lxir-is i t-id-ţmektayen. 

Tacawrart-is tɛedda d aḥerfi. Isuḍ-d fell-as waḍu, tagrurt tedda-d seg iẓuran. Cwiṭ kan i d-yeqqimen ad yefru ṭrad asmi i d-wwin baba-s. Yeẓzel ɣef uferrug amzun d iḍes kan i yeṭtes, ur as-teqqareḍ ara yemmut. Allen-is medlent, aɣesmar-is icudd am winna teqreḥ tuɣmest. Ameddakel n baba-s neţţa d ameẓyan maḍi ; ldint wallen-is amzun sikkident taɣzut ma ad d-iḍil kra. Imi-s yeldi am win iwehmen. 
Run medden armi ɛyan, neţţa isusem. Yeţţu baba-s yeẓzlen, i-mi d iḍes kan i yeṭtes. Temẓi meskint, iɣil d urar neɣ d akellex. Ireṣsa tamuɣli-s deg weqcic nni isikkiden taɣzut, iẓri d war tilisa. 3 wussan ur iruḥ ɣer lakul. Ass wis 4, yuɣal ɣer leqraya, yaf Ccix Mezwar yesla s wayen yeḍran. Yeǧǧa-t armi yekkes tibidiţ iţuddumen d aman, iluɣa-t, yenna-yas : « Ad d-akk-nemmet, a mmi. Yif-aɣ neţţa, meqqar yeṭtef tasga-ines di rreḥma. » Yuɣal Ccix Mezwar isusem, amar win i s-d-isellen. Di tallit nni, tudert n wemdan ur teswa ara tamuzunt. 

Seg wasmi yemmut baba-s, teɣli-d tebrek ɣef ceffu, amzun yedderɣel kra deg wallaɣ. Aktay ur as-d-yeggri ad t-id-yeţmektay. Muḥend-Ameẓyan yuɣal d wayeḍ, tasa-s tbubb iɣisi. Yedder gar tlufa d lakul, gar teḍsa d imeṭtawen. Gar laẓ d tawant. Gar tefḍist d imeṣmaren.
 Yebren deg wussu. Yekmez aqerru-s. Isembawel taduli. Ad tili ahat d 2 neɣ 3 n tsebḥit. Yebren ɣef yidis nniḍen. Iḍ-a, uggaɣ daɣen naddam iruḥ d tideţ. Yerna, assa ur yexdim ara. D ljamuɛa : ẓullen wid yeţẓallan, ḥewwsen imawlan uḥewwes. Yal wa amek yesɛedda ass-is iɣimi. Nniqal, ad adren ɣer Tizi ad ẓren JSK, yuɣal ur ufan ara win ara ten-yawin. Lkiran akk ččuren. Ula d ataksi s ubunyiw. 
Kra yekka wass, neţţa di leqhawi. Isebleɛ taberkant armi i t-yeqreḥ ugerzi ;  armi i s-yuɣal d wazi : amzun d kra i t-iserɣen. Amzun d asafu di lexwa n wul-is. 

Gma-s d weltma-s, ddeqs ur ten-yeẓra. Amezwaru atan iban webrid-is, yelha d ubarar-is. Akken qqaren, isuḍ-as ṭikkuk di tmezzuɣt. Iwet ddunit s rrkel. Yezzi armi yeɛya di Lezzayer, isuɣ tagrawla, isuɣ tanemla, isuɣ tilelli armi yebbeḥbeḥ. Yiwen wass yeṭtef tabeyyiṭ. Seg wassen, ur d-ikad wudem-is. 
Zik, asmi yella di tmurt, yerra-yasen i medden luḍa d asawen. Ma d taqcict yewweḍ-iţ, ma d abulis iluɛej-it, ma d ccambiṭ iɣezza-yas. Ikad webrid-is seg wasmi meẓzi. « Udem-n-tmenǧert » i s-qqaren di taddart. 
Ɣas akken yewɛer iţawi-d aṭas n tlufa, yemma-s yes-s kan i teţwali tafat : ɛziz fell-as d axessar, yak asmi yella di taţalt yeṛwa lehlak, gar yiccer d weksum kan i t-id-tesenker. Yerna d neţţa i tesider d amenzu. Akken i teqqar, « yes-s i d-teldi tiṭ. » Seg wasmi akka iruḥ, qrib ad tedderɣel seg imeṭti, yal mi ara t-id-temmekti. 

Agguren nni imezwura zgant tebratin-is : snat neɣ 3 i waggur. Yeqqar-asen-d « ulac tamurt am ta, ayen i k-yehwan yella. » Yufa iman-is akken ilaq. Tura atan yerked. Ur yeţnaɣ d medden. Ur isugut tissit. Axeddim yella, daɣ leqraya ayen i k-yehwan ad t-teɣreḍ. 
Cwiṭ cwiṭ, tibratin ţiqlilent, armi negrent daɣen. Yemma-s teḍra yid-s am tuccent ijerḥen, yal ass ilaq ad as-yaru Muḥend-Ameẓyan. Tibratin ţuɣalent-d : Udem-n-tmenǧert ibeddel tamurt.
 Uɣalent tebratin yiwet i useggas. Tansa ulac. Agguren-a ineggura, yesla yes-s anida yella. D yiwen weqcic n At Wadda i t-yeẓran di Montréal. Atan iţaru deg ujirnan n isalan ɣef tmura  Imaziɣen.  Yerna yesɣar deg yiwen lakul.  Yenna-yas :  « Dihin, gma-k yeţwassen aṭas deg wennar n tmusni d isalan. » Udem-n-tmenǧert amcum. Iwet armi yewweḍ anida yebɣa. Ahat kra n wass, ad d-yuɣal daɣen. D yemma-s iwumi ara yernu di leɛmer-is.

Weltma-s n Muḥend-Ameẓyan, zik zik i tedda d tislit. Yuɣ-iţ yiwen n At Umalu. Yerra-ţ d tawtult. Yal aseggas ad d-tebreḍ yiwen. Tacalba n dderya. D inilban. Tezzin-as am imumaden. Wa ijebbed-iţ deg ijufar, wayeḍ ad yesmiṭtiw, ad as-yeqqar : « Awi-d ayefki ! » Wayeḍ ilaq ad as-tenser axlul. Ma d wayeḍ, ad ijebbed deg idmaren-is amzun d adɣer. Wayeḍ, deg uɛebbuḍ, la yeţbuɛbun am tlafsa mm 7 iqerra. D tagi i d liḥala ideg tezzer weltma-s. 

Mi ara ţ-iwali akken zzin-as, yekreh dderya. Axlul ɛellqen-t am ddekkar. Tiserwalin ččurent d tifawtin. Ilefḍan, ijefḍan. Ulac azlaḍ nnig wa. Yerna baba-tsen ixeddem, ur yessin iɣimi. Axeddim yenɣa-t, aqḍaɛ ur yeqḍiɛ. 
Argaz-is, yugar-iţ aṭas di leɛmer. Yuɣ-iţ ɣef 14 iseggasen. Akken tefra lgirra, d wagi i d-yewten ɣur-s d amezwaru. Yeddem-iţ. Am tsekkurt yeddem cebbirdu. Tal tikkelt mi ara ţ-id-iẓer akka am wassa, ad d-yawi ul-is deg ifassen-is, tasa teţquddur. Acu, akken teqqar yemma-s,  tedduri. Axxam-is yeɛmer, ɣur-s irden timẓin.

Ula d yemma-s daɣen aṭas i turew. 8 tdusin, 8 wadduden. Di 3 yid-sen kan i ten-teṭtef. 5 nniḍen akken i mmuten d ileqqaqen. Di tallit nni, ɣas akken ţarwent aṭas tlawin, ur sidirent ara. Tin iwumi ara yedder wezgen di tarwa-s, d tin i d lemliḥ. Am yizan i ɣellin msakit. Ɣas akken ţwaɣurren-d ɣer ddunit, tudert tugi-ten. Wa d tabuzeggaɣt, wa d nannas, wa d tabujɛiqt, wa d tiṭ ! Txuss tgella, txuss tezdeg, txuss tmusni. Werɛad yeffeɣ usekkin n waddud, atan win n tmeqbert ! Tiyemmatin msakit. 
Acu, limer mačči d aɛebbuḍ n tlawin, zik zik ara tenger zerriɛa-nneɣ. Yerna ulac win ara nɣiḍ. Iḍ-a, d amerḍil. La yeţru Furar. 

Iɣeblan snejlayen ɣef medden iḍes
 
Iɣeblan snejlayen ɣef medden iḍes, ma d neţţat d naddam i s-d-rennun. Tal tikkelt mi ara s-terwi tegniţ, iɣelli-d fell-as amzun d ameɣrud (*). Ad teɣli ɣer wussu, ulac axemmem ulac aḥebber. Ɣef yiwen yidis i ţ-tekkat si ɣelluy n yiṭij alamma yuli wass, tesaɣ tafat igenni. Ula d lefjer tikwal ur t-teţẓalla ara. Ccix ad d-yedden deg usawaḍ, ad d-akin akk wat taddart, ama ţẓallan ama aha°, ma d neţţat ur as-tsell. 
Mi d-yekcem yiṭij gar lejqayeq, yeɛna-ţ qbala s allen, imiren i d-teţenkar. S tmara. Limer teţaf ad tezzer iman-is deg umeɣrud, ulac andekwel. Segmi yebda mmi-s axeddim di luzin n Teɛja, d neţţat i t-id-isakayen, zik zik werɛad  tafrara. Teţaggad ur iţaweḍ ara di lawan. Aṭas n medden i d-stixiren, widak iţargun tafsut. 

Ad tejbed iman-is, ad tdegger taduli. Ad d-tekker am tin ibubben akufi. Ad tezwi iman-is. Syin ad d-teseḥmmu tiqit n lqahwa. Mi ţ-teswa ad teɛnu ussu-ines, ad t-tɛelleq. Ar tura di lqaɛa i teggan. Deg umeṭreḥ, ur teţaf ara iman-is, amzun tɛelleq gar igenni d tmurt, cwiṭ ma yujjaq neţţat ad d-tedduqes. Lqahwa nni, imir kan, ad ţ-id-tesaki. Ɣur-s lqahwa amzun d ajelkaḍ neɣ d anzel ɣer yezgaren. 
Akken i s-qqarent sut zik, lqahwa d rriḥa n rreḥma, win ţ-yeṛwan ɣur-s qsada. Tiɣerɣert, ass s wass i ţ-teţḍummu. Mačči d ilefḍan i tḥemmel, yenɣa-ţ wammas-is agguren-a ineggura. D iqjan i ihebbjen deg-s, mi ara twet ad teknu. Mmi-s yeqqar-as : «  Ad am d-aɣeɣ timesleḥt urumi. Yes-s fiḥel ma tkennuḍ. Ad yesteɛfu weɛrur-im ! », neţţat tugi. Mačči d cceḥḥa i teţcuḥḥu,  axxam idyeq maḍi. 

« Yiwet txibbuṭ am ta, alamma s tmesleḥt urumi. Ula d medden ad aɣ-awin d awal. Yerna deg unebdu ur teţames ara aṭas tɣerɣert. Axessar di tegrest, kra n win ara d-ikecmen ad d-yeglu s lgelba n waluḍ deg iḍarren. » Degmi limer teţaf ur d-ikeccem ɣur-s yiwen, ussan-a ugeffur. Tikwal, Wrida At Ɛli teţakk-as yelli-s teţḥami-ţ, acu deg unebdu kan. Teqqar di lysi. Taqcict tetwel aṭas, yerna yers leɛqel-is. Ccɣel n wexxam akk d win n berra. Limer tufa ad as-ţ-taɣ i Muḥend-ameẓyan, acu, neţţa atan ur d-yebna ara ɣef wayen yelhan. Wissen anida ara t-tesufeɣ tikli i d-yewwi, iseggasen-a. Ula d neţţa d udem n snesla. Akka i ţ-yebda baba-s, nniqal d tasertit kan yuɣal yeffeɣ s amadaɣ. Amar adrum-nsen yella win i sen-yedɛan. »

Tḥemmel ad tesddewnen cwiṭ, ssbeḥ zik. D ddker i tḥemmel aṭas mačči d tibuɣar. Akka ula asmi tella d tilemẓit, werɛad  i ţ-teqqid ddunit. Amɣar d wergaz-is ţnaɣen-ţ, qqaren-as : « Susem ! Ayen a tuɣmest. Ad d-tesakiḍ ljiran, ad ɣilen d kra i ɣ-yuɣen ! Tekkseḍ fell-aɣ sser ! » Di tmurt-nneɣ, am zik am tura, ur ddekkiren ara medden alamma tella tsebba. 
Tanudda-s tekker-d s wurar, Muḥend-Ameẓyan yekker-d s tlufa. Am neţţa am gma-s. Mačči d tilufa meẓziyen am warrac nniḍen, d timeqranin kan i d-isasay. Yiwen wass, yeswakkwer-as i mmi-s n yiwen ilan aṭas isurdiyen, ţaggaden-t medden akken ma llan. Widak iḥedren nnan akk, d winna i t-iḍelmen. 

Nniqal Muḥend-Ameẓyan isusem-as, yuɣal akken i t-iwala yedda-ţ fell-as, yenna-yas rǧu. Yekkat-it armi i t-yerra d tabarda. Winna yekcem ɣer sbiṭar, yeqqim 6 wussan gar lmut d tudert. Aṭas i teqqim akken teṭtef ul-is, tuggad ad as-d-zzewren neɣ ad fken fell-as idrimen, yerna anagar wagi i s-d-yeggran.

« Wid iwumi i d-teḍsa ddunit ṛwan idrimen aṭas, ur yella welgam yellan. Kra din d ayla-nsen. Agujil ɣur-sen d izi, zemren ad t-meḥqen ur ţaggaden yiwen. Kra din d ayla-nsen. Anda terriḍ zwaren-k. Ujwen-d lhiba s lullu. I iţuɣaḍen msakit d widak yeɣlin deg umadaɣ, akken i ruḥen ur ṛwan ddunit : ţwakellxen.  Ma d wigi tura  ṛebban akkerciw,  tawant  ur  ţ-ssinen,  aɛebbuḍ-nsen  yugar tasraft. »
 Aţan teẓzad awal deg uqerru-s, neţţat zik yeẓzaden s tesyar. « Ahat d temɣer kan wamma tiselbi werɛad. Ffer leɛyub ay akal. A wer aɣ-seknen medden s uḍad. »

Limer i t-id-yehda Rebbi xersum d neţţa, Muḥend-Ameẓyan ad yethenni, neţţat ad taf iman-is. Ad tkemmel di liser ussan-a i s-d-yeqqimen. Acu, liser ulac win i t-yufan yugi-t. Ma yura deg tenyirt yir lfal, ulac win ara k-t-yekksen. 
Daɣ neţţa, Muḥend-Ameẓyan ur yella wacu tezmer ad as-t-ternu. Asmi i ţ-tla ɣur-s neţţat ur t-teǧǧa ara, ma d tura kra din nnig yiɣil-is. 
« Yelli-s n Wrida At Ɛli d tin i s-ilaqen. Daɣen wissen ma ad t-teqbel. Teqqar ula d neţţat, ahat teččur tqerrut-is. Tilmeẓyin n tura mačči am tid n zik. Imiren, mi tewweḍ teqcict 15 neɣ 16 iseggasen ad ţ-yaɣ lḥal deg wexxam-is. Ad ţ-yaɣ lḥal ɣur-s sin neɣ 3 n dderya. Ma d sut tura, aṭas deg-sent i yextaren bur ɣef leqraya. Ahat ixir-asent akka. » 

Wamma yiwet akka am neţţat acu i d-tesuli. Limer teɣra, tili ur d-tɣelli ara fell-as lihana, asmi yemmut Salem. Tenḥaf aṭas akken ad d-tṛebbi 3 i s-d-yeǧǧa d ileqqaqen. Aţan tura teɣli ţeǧǧa-s, texser ṭbiɛa-s, yenɣa-ţ uzellum, yečča-yas akk iɣemran d tgecrar. Aţan teţmeslay iman-is, am tin zedɣent tewkilin.

Allaɣ-is yeẓzad irennu, amzun d tissirt mi ara teẓzad ablaḍ. Aɛsar tɛesser, acemma ur d-iteffeɣ. Ablaḍ mačči d azemmur.
Amenzu-ines, ddeqs aya segmi yesrafeg. Qrib mraw iseggasen ur d-yuɣal.

«  Tamurt anida yennejla tebɛed aṭas. Yezger akkin i Fransa. Mačči aṭas n Leqbayel i ţ-ikecmen. Ɣef wakken i d-yenna Muḥend-Ameẓyan, d tamurt ideflawen, tagrest ɣur-sen tezga, ma d anebdu ulac maḍi. Acu kan, asemmiḍ imawlan-is zemren-as. Ččan, lsan akken ilaq, mačči d igellilen akka am nekkni. »

Mi ara teqqim lḥeq d wul-is, tewhem acu yeḍmaɛ di tmurt ideg ulac iṭij, anida asemmiḍ d wegris zgan, kra yekka useggas. Seg wasmi i t-teţṛebbi, yeǧǧa-ţ tbaḥ : werǧin teẓra acu yellan deg wul-is. Ur yeţcawaṛ yiwen, d ayen kan i s-temla tqerrut-is i ixeddem. Ama yelha ama diri-t, d rray-is i yeţḍafar. Werǧin i d-tecfa icaweṛ-iţ, acu werǧin i s-d-tecfa izleg-as yiwen umeslay. Ɣur-s neţţat yeḥdeq aṭas, ɣas medden « Udem-n-tmenǧert » i t-ţlaqaben. D times ddaw walim. 

Muḥend-Ameẓyan neţţa, iles cwiṭ kan. Ur yeḥdiq ara maḍi, d ayen i s-yellan deg wul-is i isawal. Yeɣra armi d asmi i s-ilaq ad yader ɣer Lezzayer, yugi ad iruḥ. Kkes-d akken ur s-tga, teṭtef-as-d ula s leḥbab, ur yerriẓ deg wawal-is. Ddeqs i yeqqim ur ixeddem ur igeddem, ikeccem iteffeɣ, ameṣruf ulac ; ma d tura yuɣ amḍiq di luzin. Tal tameddit deg wexxam i yeţnusu. Ma d tuggdi tuggad fell-as, tuggad ad as-d-isuḍ waḍu nni i d-yeţsuḍun di tmezzuɣt i warrac-nneɣ.

« Aḍu n lɣerba. Akka i ɣ-d-ǧǧan deɛwessu imezwura-nneɣ. Mi s-d-neqren cwiṭ n cclaɣem, ad as-aɣen takustimt d tbalizt, ruḥ ad d-teẓzmeḍ lullu, a mmi-s n tmettut. Lɣerba-ya, mačči n wassa, mačči n yiḍelli. D taqdimt n lqedma. Wa iţaǧǧa-ţ-id i wa. Imdanen n tmura nniḍen ɣas nḥafen, meqqar deg wakal anida lulen ; ma d Leqbayel msakit ur rbiḥen da, ur rbiḥen dihin. At wedrum-is, seg wicfan aya tugi lɣerba ad sen-tebru. Amezwaru i d-iţawi wawal d baba-s n jeddi-s, icurek deg uzaɣar ɣer ukulun. Iferres-as, ikerrez-as, iserwat-as. Yeţnulfu-d kan mi tekfa tyerza, ad icetti deg wexxam, neɣ mi yekfa userwet, cwiṭ d ḥerṭadem, ileqqeḍ tazart deg wayla-s. Di  lawan uweǧǧeb, ilaq ad yeddez abrid-is. Jeddi-s, neţţa, tecfa-yas-d cwiṭ asmi i t-id-wwin yemmut-d si Ɛennaba, di lmina ɣer Irumyen. Qqaren d nutni i t-yenɣan. Yiwen wass, isexser-as-d awal yiwen wemḍebber, yekkes fell-as sser. Limer yessin leṣlaḥ-is, ad as-isusem, neţţa iger ɣur-s, iwet-it, yerra-t akk d idim, armi i t-kksen medden gar ifassen-is. Iɣil dayen tefra temsalt, winna yekkes fell-as sser s wawal, neţţa yerra-d ţaṛ. Fran dayen. Iɣil di taddart i t-yuɣ lḥal. Winna ziɣen yeqqed ɣer daxel. Asmi temyeţţu temsalt yezzwer-as, yewwi-d yid-s sin medden nniḍen. Kkaten-t armi i s-fellqen aḍiḥan, yemmut. Di  tallit nni,  acu  i  teswa  temggerṭ  umeɣbun  meskin ? 
Baba-s atan iban. Akka kan i s-d-tecfa, iţas-d tikkelt i 3 neɣ 4 iseggasen, iţawi-yas ticelqiqin. Ad yeqqim aggur neɣ iɛedda cwiṭ, ad yuɣal d afellaḥ am neţţa am medden. Ad yeqliles akk wudem-is seg yiṭij, ad uɣalen iḍarren-is alamma d arkasen. Imir kan, ad yeddem tabalizt nni yeɣma wabbu. 

Tikkelt tamezwarut mi s-tecfa, ahat ad tili 7 neɣ 8 iseggasen fell-as. Tikkelt tis snat, asmi i ţ-yefka, ahat imiren tesaweḍ 12 neɣ 13 iseggasen. Tikkelt tis 3, asmi tedda d tislit. Syin teɣli-d lgirra, yuɣ-it lḥal di Fransa. Tuɣ yakan ɣur-s dderya asmi i t-id-yenɣa Umessali. Yemḍel d awerdan (*). Degmi tekreh lɣerba, mačči cwiṭ i s-texdem. Degmi tuggad ɣef umenzu-ines, ɣas mačči di Fransa i iţili. Asmi tfukk lgirra, ɣilen akk medden tamurt ad d-tejmeɛ tarwa-s. Dɣa, syin ɣer da i d axessar maḍi. 
Muḥend-Ameẓyan, taswiɛt-a, ata di tmurt. Yelha d wemḍiq-is di luzin akken ilaq, ɣas akka neţţat tezga tergagi fell-as. Ɣas ixeddem, ur isekkeṛ, ur iţurar idrimen-is, talwit ur tezdiɣ ul-is. Ɣas iţaḍsa, yeţnecraḥ, teẓra-t ṭbiɛa-s d adrar n tmess. Iţawi awal tikwal, tikwal daɣen iqebbel azaylal ; acu, mi ara s-ţ-id-yini uqerru-s, ur iɛeqqel yiwen, ur iţaggad yiwen.

Asmi yella d ameksa, tefka-yas ad yeks tixsi. Deg umur ad ţ-yeǧǧ ad teks di lmecmel, neţţa yeqqen-iţ akken ad yurar alqafen neţţa d warrac nniḍen. Tixsi teseɣres-as, terwel-as, truḥ deg yiwet teɣzert. Mi d tamudi ad d-yenheṛ, yaf-iţ ulac-iţ. Inuda-ţ neţţa d imeksawen nniḍen. Armi iruḥ yiḍ i ţ-ufan, nniqal yeddem-iţ wuccen. Mi ţ-yufa, mačči ad yefreḥ ad isusem. Yeɛna-ţ s tiyita ɣer uɛebbuḍ. Ur yuli wass, tixsi nni meskint ɣlin-as-d sin izamaren. Ayen i tesers deg-s s teɣrit ass nni, ahat ur t-yeţţu ar assa. 

Di lakul, yewwi-d iman-is. Mačči iḥemmel leqraya, am win i s-ţ-isukken kan s yiɣil. Yiwen wass, yesfunnec ccix-is s uwekkim  armi i t-id-yesfunzer. Ccix nni d amaṣri, yesɣar-iten s teɛrabt. Muḥend-Ameẓyan imiren imed,  ddeqs-is. Staxren-t-id si lakul. Dɣa, neţţat teddem lfuḍa, ad tcetki i ccix ameqran, amesnili n lakul.

Mi t-teẓra, winna yenna-yas : « Kem, mmi-m-a ur t-tṛebbaḍ ara maḍi. Limer mačči d baba-s yemmuten ɣef tmurt, ma yuɣal ad iger iḍarren-is da. Mmi-m-a d ambaṣi, iḥemmel abunyiw. Ccix d awerdan, ilaq ad as-neg ccan. » Terra-yas :
 « Yak d winna i t-iregmen ! » 

Winna :
 « Ur t-yergim ara. Limer d aqcic iţuṛebban, yenna-yas ccix-is “Imaziɣen, si zik d lmal, ur ssinen tigert”, ad isusem am neţţa am warrac nniḍen. Tura abrid-a, ad as-nsemmeḥ, abrid nniḍen…  » 
Akka ameṣmar i d-yufraren, fell-as i ţ-tedda tefḍist. Winna yergem-iten-id aẓar uẓar-nsen, anagar mmi-s i d-yerran ţaṛ. Ass nni, ur as-tenna awal, ur t-tennuɣ, ur t-tewwit, tefreḥ i-mi d amanun. 
Yiwen wass, yuker-d tibexsisin deg yiwet tgemmi. Mi d-berran imawlan, terẓa fell-as aɛekaz d azuran am ubudid.

Tbedd ɣef warraw-is. Tuggad ad asen-qqaren « dderya n taǧǧalt » ; medden, meqqer yimi-nsen. Teţţun. Anecfu ɣur-sen ulac neɣ yemḥa. Tura, aṭas i yeţţun ɣef wacu teǧǧel. Medden d iblaḍen, ayen yezrin fell-asen, amzun ur yezri. 
Taqcict-is zik i ţ-tefka. Tura yeggra-yas-d liser, yeɛmer wexxam-is, ɣur-s irden timẓin. Neţţat, iḍelli kan akka i d-tlul. D tawdiɛt. Yeǧǧa-yas-ţ-id Salem 6 wagguren deg uɛebbuḍ-is. « Tura, s dderya-s. Argaz-is ixeddem. Ɣas ixus cwiṭ di tedrimt, afud ɣur-s. Tadrimt-agi, sufella ! Tissas ɣer uxeddim,  ɣur-s.  Yiwen wass ad yerfed iman-is. »
Mi tekfa taẓallit, tefka lfaţiḥa : « A bab igenwan d tmura, tgeḍ-aɣ tasga di rreḥma. » D tagi i d lxaţima-s. Truḥ ad tesaki Muḥend-Ameẓyan. Tesṭebteb-as di tewwurt.

Akken kan tɛedda tiṭ-is 
 
Akken kan tɛedda tiṭ-is, yemma-s tebda asṭenten. Yeldi-d allen-is weqbel ad as-d-tesṭebteb. Akka tal tasebḥit. Yesla-yas mi tesaɣ timess. Yesla-yas mi terra i lqahwa. Yebren abrid neɣ sin, ɛziz yiḍes akka tanafa taneggarut. Targit tebra-yas. Andekwel werɛad i t-yeddim. Imir nni, allaɣ-is werɛad yenjiɛ agerbuz (*) ad as-yini : « Kker, ay ameslux ! » Iɣsan fesren amzun ulac-iten, ur asen-iḥulfa ara. Ikesman ulac acu i ten-yurzen, amzun s taduṭ i zḍan. Timesliwt yesla, ma d iẓri yemdel. Tesṭebteb-as sin iberdan. Tḍall-as, tenna-yas s lemḥadra : « Kker a mmi, d lawan. » 

Akka tal tasebḥit. Ɣas akken iţaɣ-it lḥal yuki, maca « kker a mmi d lawan ! »  Akka seg wasmi yekcem ɣer luzin, ur yeṭtis ar-d yali wass. 
Imaẓzed armi yennejbad wustu-ines. Treḍqen akk yeɣsan. Yesɣim-d iman-is. Yerna imaẓzeḍ abrid nniḍen. Aṭas n tduli i ibubb,  asemmiḍ igezzem. Yeldi imi-s, yeţfa armi qrib ad d-yeqleɛ umayeg-is. Cwiṭ cwiṭ, yebra-yas naddam. Iḍegger taduli. Ur tewwiḍ ara ddqiqa, yeqfel akk icettiḍen-is ; yelsa isebbaḍen. Yewɛer wenzel usemmiḍ, inisi iţarra-t d awtul, awtul d lebraq. 
Yeffeɣ-d seg wanida yeggan. Yaf yemma-s tesmuzɣel-as aman i tarda. Ɣas akken s waman isemmaḍen i isirid, neţţat tesmuzɣul-as-ten. Neţţa iţaǧǧa-ten akken. Yezga yeqqar-as : « Fiḥel ma ḥman », acu in-as neɣ qim. 

Mi inul aman isemmaḍen, ur muzeɣlen ara maḍi, dɣa yuki-d. Imiren i ibeddu wass-is. Mi yesfeḍ iman-is, yeqqim ad isew lqahwa. 
Targit yurga, werɛad teffeɣ aqerru-s. Ar tura tedhen allaɣ-is, am wakken yezzer deg-s. Yurga gan timzizzelt neţţa d imeddukal-is. D tarbaɛt annect-ilaţ, deg waṭas yid-sen. D tikiluḍin d isebbadriyen i lsan, akken ma llan. Acu neţţa, takiluṭ-is s waldun i tga, d taẓayant d ayen ur iqebbel leɛqel. Timeddasin-is am wakken ɣur-sent icenfiren, mi nnulen akal, ad netḍent dinna, amzun d lkisan. Bdan tazzla, anwa ara yezwiren wayeḍ. Wid izemren zwaren, neţţa yeggra-d d aneggaru : takiluṭ s waldun, timeddasin d lkisan. Ddeqs i yeqqim akken am uɛeẓzi deg waddad, yuɣal yennefsusi cwiṭ, yebda ambiwel, mačči d tazzla, d tikli kan. Tiɣilt teţakk-it i tayeḍ. Inehhet, yeffeɣ-it wezwu (*), yeɛya mačči d kra. Ifadden kkawen, ɣas tidi ɣur-s d isaffen. Ineggef akk.  Yucaf akk. Yuɣal am wakken tuɣal-as d nndima, yeqqar : « Acu i yi-yewwin ad greɣ iman-iw di tazzla, nek ur zmireɣ. » 

Yuɣal ibeddel tamurt, amzun yeffeɣ i uzaɣar d luḍa, iger deg yiwen wedrar tamguṭ-is tenul igenni. D icuqar akk. D tasawent. Cwiṭ kan akka, taẓayt nni tebra-yas. Yeqḍeɛ imeddukal-is, yerra-ten-id akk ɣer deffir. 

Yeffeɣ i webrid ukerrus, yebɣa ad yegzem deg yiwen webrid d axenduq. Yekcem di teẓgi n wuzzu. Tegzer-it akk, ma d idim ulac, tiqit ur d-temmar. Mačči d kra i yeqqim deg umadaɣ nni, allarmi i t-tekcem tuggdi, yebda targagayt. Yuggad ad yeqqim dinna akk ddunit-is.
Yuɣal yufa-d iman-is deg yiwet taddart, taddart nni ɣur-s annar. La ţuraren deg-s warrac. Mi t-id-walan, ddabex nni yeqqel d aqjun aqwawaj annect n tzeqqa. Yenna-yasen i warrac nni : « Anda-t webrid ɣer wedrar ? » Widak fellqen d taḍsa. Aqjun nni annect n tzeqqa, daɣen iţaḍsa. Nnan-as : « Azzel neɣ qim, adrar yergel. » Yuggad ad as-d-srekcen aqjun nni. 
Isuref ɣer sdat. Yaf tajmaɛt teččur. Teččur d timɣarin. Lebsa-nsent d taberkant. D tifermacin akk. Nnecwent akk. D tukmicin. Yuggad-itent daɣen. Am tidak iwala deg usaru n Zorba aGrik. Yunef-asent. Yeffeɣ i taddart tamcumt. Zerɛent-ţ-id tissas. Yekkes-as uciṛrew. Ikemmel tazzla iman-is. Yewweḍ s adrar. Mi d-isakked s azaɣar, am wakken yezzi leɛqel-is. D neţţa i d wis 100. Yaf akk tarbaɛt dinna. 

Mi t-id-walan uzzlen akk ɣur-s. Rran-t d alemmas. Tebda sseḥǧa. Ṭbel d lɣiḍa. Targit diri-ţ. Mi itess lqahwa, yewwi-yas-ţ-id i yemma-s. Tenna-yas : 
« D lemḥella. Ad ţ-yexzu Rebbi ineɛel-iţ. »
 
Tizeɣwin mbabbent
 
Tizeɣwin mbabbent ta ɣef ta, amzun uggadent tillas. D tagi i d taddart-is, i s-d-yezzin d tasusmi, tezzer deg-s. Tigzirt tufrar-d seg waman, neţţat tufrar-d seg wakal. Mnennin yexxamen, mnennin wulawen. Widak i s-igan lsas, seg tuggdi i d-nnulfan. 
Wa isenned ɣer wa, akken ad yekkes lweḥc, ar d-yuɣal laman, winna yennejlan. 
Tawwurt n wesqif tujjaq, yerra-ţ deffir-s, yeffeɣ. Awali ulac. Deg unebdu, zik i iţali wass, neɣ teţili tziri. Ma akka di tegrest, amcic ur iẓerr abrid-is. Yemlal wagu d wakal. Azrug yeččur d tiṣeddarin yerna teccgent am tid n tala. Akka tal tasebḥit, iẓri-s amzun ulac-it, tḍerru yid-s am uderɣal. 

Taddart meskint, ulac maḍi ţawil. Ar tura ur yekkis lhem nni n at zik. Ilefḍan ! zgan xussen waman. Tillas ! ulac trisiti. Iger afus-is ɣer ljib, yeddem-d igirru, yerna-d tazalamiṭ. Isaɣ-it, ifuṛes tagniţ isakked ssaɛa. Cwiṭ kan d rebɛa. Tazribt teţakk-it i tayeḍ armi d azrug alemmas. Ɣas akken yuɣ tannumi d tṣeddarin, ur izeggel ara di tderrit. Yeţɣiḍ win ur nessin abrid. Ur iteffeɣ ara si taddart alamma yeǧǧa akk tifednan-is. 

Asmi llan imakaren, akka i sen-ţfiqin imezdaɣ. Ɣer dderz-nsen. At taddart, yal wa s tikli-ines. Yal wa s usgeḥgeḥ-is. Yal wa s dderz-is. Awerdan ur yeţwaṣser. 
Tafat werɛad i d-teffeɣ. Ɣas tura atan wagu am wakken iţifrir cwiṭ, ma d igenni ibubb. Asigna ad d-yeglu s kra. 

Azgen n tsaɛeţ n tikli akken ad yaweḍ anida iţaṭaf lkar. Assa, i-mi zik i d-yekker, ad yaweḍ weqbel lawan.
Yewweḍ ɣer tejmaɛt. Yaf din Taher uRabeḥ yeţraǧu-t. Akka i ţ-fran, win i d-yezwaren ad yerǧu wayeḍ, d urɣu neɣ d igedrez. Taher ibedd sdat tejmaɛt, yedduri di teɣmert. Ɣef yiwen uḍar i ibedd, dɣa imir kan ad t-ibeddel. Iţembiwil akken ad ddun idammen. Yewɛer ibeddi akka deg usemmiḍ am wa. Aqurrif, ɣer tfednan d iḍudan i izeggwir. Win iteddun yemneɛ, teddun daɣen idammen, ḥemmun iẓuran. 
Tajmaɛt n taddart mačči d lberj buqamum am winna sulin di Tizi. D tazeqqa kan tamsarit. Ur d atemmu daɣen. Tebna s weblaḍ, tseqqef s uqermud aqbur. Tawwurt-is s wesɣar nni n wat zik, d tazurant, ur teţruẓu ur trekku. Annect n wergaz di teɣzi, ma di tehri tɛedda. Tajmaɛt ɣur-s ula d lmiḥrab. D yiwen wegnir (*) akken deg-s 3 tdekkanin, fell-asen i ţɣimin warrac werɛad nekcim ţufiq n taddart. Berra, idis ufella metwal amalu, d timṣellit. Timṣellit d tadekkant, ahat 6 iɣallen teɣzi tehri. Fell-as i ţẓallan, asmi llan wid ituben. Zik, werǧin teqqim d tilemt. Ɣas d igedrez am wassa, ad ilin wid yeţẓallan. Tura, tuɣal i wurar : irgazen d tiddas, arrac d tuqqna-tuffra. Zik, ma yella win i d-irekben zzayla, mi d-yewweḍ ɣer da, ilaq ad d-yader. Mi ara d-yader akken bab-is, amzun d annuz i yunez. 
Igirru nni itess iteg-as cwiṭ n tafat tal tikkelt mi ara yejbed deg-s. Amzun d ttezrureq.
 « Taher uRabeḥ d aberkan am buḥmum. Di lqed am tulmuţ, yerna rqiq am yisegni. Yejjex, am win icedhan tagella, yerna učči iteţ ! Ula d neţţa yerna igirru. « Acu i k-ixussen a buɛeryan, d tixutam ! Neţţa ma isuḍ-d waḍu ad t-yeddem, yerna dexxan. »
 Mi yesla i Muḥend-Ameẓyan, iluɣa-t : 
– Amek, armi d tura ?
– Alaṭif ! d wagi i d ɛelxir-ik ? A feţaḥ a rezzaq ! 
– Acu i k-yuɣen akka zik zik ? Ɛni ixser-ak yiḍes. 
Nniqal, yebɣa ad as-d-yebdu awal ɣef targit nni yurga, yuɣal yuggad ad t-yawi d awal, ad as-yini : « Tagi ḥku-ţ i temɣarin, mačči i yergazen. »
 Akka Taher uRabeḥ ansi i s-tekkiḍ d asawen. Isusem-as Muḥend-Ameẓyan. Dɣa, awal yezqef gar-asen. Ṭtfen abrid s tikli. Ɣas akken aneznaz yebda tiyita, la leḥḥun yiwet yiwet, ur ten-id-iqeddem yiwen. Assa, zik i kkren. Ffɣen si taddart ; abrid yerna di tehri, yessa, yemzi am tdikelt ufus. Ulac tiṣeddarin, ulac iblaḍen. Abrid-a d abrid ukerrus. 
Mi wwḍen ɣer tmeqbert, Taher yebda asellem ɣef iẓekwan :  « … A kra imeḍlen da ! »  Akka yal ssbeḥ, yeţsellim ɣef wid yemmuten. Ɣas meẓzi, yejgugel di tidak n zik, am yemɣaren n taddart neɣ ugar. Muḥend-Ameẓyan yuɣ tannumi yid-s, ɣas neţţa tigi akk wicfan aya segmi i tent-yeǧǧa. 

« Wigi imeḍlen da d imezwura-nneɣ. Acu, ur aɣ-d-ǧǧan s wacu ara nzuxx yes-sen. Kra i d-ǧǧan d ilem, acemma ur yeṭtif. Agdud ur nelgim tira, yezzer iman-is di tatut. »

Yenna-yas Muḥend-Ameẓyan :
 – Assa, yenɣa-ten usemmiḍ, ur ak-d-sellen ara ! 
Taher isusem, ula d neţţa yuɣ tannumi. Amecwaṛ, yerra-yas awal :
 – Ayen tzerɛeḍ ad t-tmegreḍ ! Ass aneggaru, mi ara neggin leḥyuḍ ! 
Ddan akken armi wwḍen ɣer lkar, yiwen ur iluɣa wayeḍ. Yal wa yelha d wayen i t-izedɣen. Akken qqaren deg wawal, yal wa yelha d yewkilen-is. 

« Taher uRabeḥ, seg wasmi i s-d-wwin yelli-s n xali-s ur yufa iman-is. Rnan ɣur-s 3 warrac. Amenzu yedder, ur t-yuɣ wara, isefraḥ. Ma d sin ineggura, ţawin-d yid-sen sawraɣ. Yiwen deg-sen armi i t-wwin ɣer Lezzayer beddlen-as akk idammen-is, tudert yedder, acu ixuss aṭas, yuɣ-itent di leɛqel-is. Ur yeţmeslay, ur yekkir ɣef iḍarren-is, yerna tura nnig 5 iseggasen fell-as. Aneggaru maḍi, werɛad tekkir yemma-s deg unefru, acu iban yakan, ilul-d am ucettiḍ, isegzew am yelni. Ha ad yedder, ha ad yemmet. Axir ma yemmut, meqqar ad d-isiger leɛtab-is. Yewɛer lɛib n ddunit. Axxam ideg ḥekmen yemɣaren, d tiwaɣiwin kan iwumi zemren. Tiḥdayin-nsen, gar-asen i tent-snefkayen. Akka i sefruruxen leɛyub. » 

Asmi yejweǧ Taher, Muhend-Ameẓyan teɛzel-it yemma-s, ur t-teţlaɣi aggur neɣ sin. Teqqar-as : « Teǧǧiḍ axxam d ilem, ruḥ cbu-d tizzyiwin-ik. » 

Asmi yerna weqcic amenzu ɣer Taher teččeḥ-as ɣef lqut, cwiṭ i twureb ɣer imawlan-is, ɣas imawlan-is kra negren, kra am ibawen ɣef lluḥ, maca akka ɣur-s d tannumi. Mi tefqeɛ neɣ tewweḍ-as tfidi s iɣes, ad as-tini : « Ad ruḥeɣ ɣer imawlan-iw ! Ulac rrbeḥ di zerriɛa-nwen ! Segmi i d-kecmeɣ axxam-nwen, ur friḥeɣ yiwen wass. » Akka i tesmiṭtiw fell-as, kra n tikkelt mi ara terfed tmettut n Taher, neɣ mi ara d-terbu.

Taddart, ilaq akken llan medden ara tiliḍ. D taqḍiɛt izamaren, wa yeţɛanad ɣer wa, ɣas ɣer wegrireb. 
Taher, ɣas akka yečča-ţ anida akken tgezzem tyita, i-mi i tent-yuɣ di dderya-s, ɣer yemma-s n Muḥend-Ameẓyan, ulac wi yellan am neţţa. Iga lebɣi i imawlan-is. Annect tebɣu tekk-it, ad yerbeḥ, i-mi iḥuza lbaraka. Ɣas Taher dayen iduz, yuɣal d isegni.
Ma d Muḥend-Ameẓyan, i-mi ur yuɣ lebɣi i yemma-s, yeqqim d ambur, am win yeddan ɣef tgelzimt, neţţa ḥafi. Ma temmut akka yemma-s, ɣas tezga tseḥḥa, aṭas n medden i tif, ur iţaf ara iman-is akk ddunit-is. 
Simal iseḥsab-asent, simal itezzer di tlufa, yerna d tilufa ur newwi ur nerri. « D tigi akk i ɣ-itessen tazmert armi i d-neggra d ilmawen. 

Aql-aɣ nɛab deg wallaɣ, aql-aɣ nekkaw deg ifadden. Nuɣal akk nerra-ţ i ccrab neɣ i “lxedma n luzin s axxam.” Nɛab deg wallaɣ, ula ɣer ugezzar, limer ad aɣ-nehṛen yiwwas, ad nawi abrid s sshala, ulac win ara d-yinin aha°. Nɛab deg wallaɣ, la nezzuɣur di tbuhhelt annect idurar. La ţ-neţleqqim, teţnerni. Taher, ma tella rreḥma di tmurt-a, neţţa atan deg-s. Mi ara yekfu waggur, ad d-yeṭtef tajerniṭ-is, ad as-ihenni yes-s i baba-s akken ad t-isefreḥ. »

Agemmaḍ metwal At Yeǧǧer, tura tebda teţifrir tagut. Ar iḍa, itran deg igenni. Tafat werɛad  i d-tenqir. Yewwi cwiṭ uneznaz nni, atan tura yegla-d s waḍu. Yebda-d asuḍu, amdan yezmer ad t-yeddem. Am tlafsa, la yesrugmut gar tselnin d tsufa. D asemmaḍ, igezzem imezzuɣen. Wagi ad d-yeglu s wedfel, neɣ ahat ad ţ-yeddu ɣef wagu alamma ibeddel tamurt. Adfel iţaggad agu, agu iţaggad aḍu, aḍu iţaggad ageffur, seg wasmi tebda ddunit. S waḍu i tṣeffu tegnewt. Cebrari am win iɣeẓzan lebṣel, ur iban yeḍsa, ur iban yeţru. Deg yiwen wass, yeţbeddil lḥal 4  tikkal neɣ ugar. Assa d ass n furar.

Deg yiwet tizi i yeţbeddad lkar n luzin. Ɣer tama n taddart Uɣalad, sdat yiwet lqahwa. Taddart Uɣalad tusa-d di tlemmast n lɛerc, ansi i k-yehwa taseḍ-d, amecwaṛ n tikli yiwen. Ayen ara d-yeddu win izedɣen deg usammer ara d-yeddu win izedɣen deg umalu.

Lkar atan yekker umutur, yesduxxun, yerna tella tafat deg-s. D ilem, ulac medden. Amutur iteddu. Winna inehhṛen yessaɣ-it akken ad yeḥmu, ma d neţţa atan di lqahwa. Yezwar Taher, yerna Muḥend-Ameẓyan. Qqimen deg tenyilt-nsen (*), anida uɣen tannumi. Assa d nutni i d imezwura. Tal tikkelt ideg ara d-yaweḍ d amenzu, Taher ɣur-s d tameɣra. Iţecmumuḥ am weqcic yufan duru. Isaked ɣer tama n 

sdat lkar, yuɣal idegger s teɣmert-is Muḥend-Ameẓyan, amzun d izem i d-yeṭtef s ufus :
– D nekkni i d imezwura, a dadda !
Muḥend-Ameẓyan, deg wul-is : « Ad tenger yemma-k ! »

Bdan ţawḍen-d yiwen yiwen. Wa bezgent wallen-is, wa tečča-t tamart, wa ifelleq seg wurfan, wa iban dayen yellez, neɣ iduz ; wwin-t-id iḍarren, ɣas agerbuz da, allaɣ-is yunag wissen anida.
D winna inehhṛen i d-yulin d aneggaru. « Anwa ur d-newwiḍ ara ? Ulac. D abrid ! »

Lkar yebda asgeḥgeḥ, yuɣal yeqleɛ, ifensa (*) tura ceɛlen. Abrid d akessar, alamma d luzin. Amecwaṛ kan ad ibedd, ţalin-d wid izedɣen di tudrin n webrid ukerrus. Armi yeččur lkar. Uɣalen ixeddamen d iselman, teččur tbewwaṭ. Dexxan, cemma, tebda teţfuḥu tidi. Daɣen isebbaḍen.

Abrid yezzi mačči d kra, yerna isekser aṭas. Am win yunagen di tfeqlujt. Limer d ayefki, ad uɣalen akk d iɣi. Ula d nutni la ţenduyen, aqerru-nsen d amlelli, iţali-ten-id kra n wazi d asemmam, am yiɣi aqbur.
Mi ten-yeffeɣ naddam akken ilaq, bdan ameslay. Amzun d arzazen. Wa isawal ɣef lbaṭata, 10 idinaren i kilu. Wa yewwi-ţ-id ɣef trisiti ur d-nekcim taddart, yerna ticemmaɛin rnant di ssuma. Wa yeɛna-d tilkin n Ɛelǧiya n Tizi, terɣa fell-as neţţa iɣunza-ţ : ula d uccen yugi tiẓurin, i-mi semmumit ! Awal isebleɛ wayeḍ, armi tuɣal teqbaylit d ashurru. Di Tɣanimt, nnig Ɛedni, yuli-d yiwen uzehwan, iserreḥ-as : «  Ay aqlaqal …! » Taher ikcem-iţ. Cwiṭ yella, cwiṭ d asnulfu. Muḥend-Ameẓyan wissen anida yunag yexf-is.

Argaz iban webrid-is
 
« Argaz iban webrid-is, ɣas d abrid bu isennanen. Yal ass d tazzla ɣef telqimt tarẓagant. Aɛebbuḍ amcum, d afrasen i s-ilaqen, ula akken ur iţacaṛ. Ma d tamettut neţţat ur temniɛ ara. Asmi tebda ddunit, aqjun yugi ad yuɣal d tamettut : yeffeɣ-it leɛqel meskin, isuɣ armi isebleɛ iles-is ɣer tagerjumt-is, yeggugem, yeǧǧa-t umeslay. »
Mi yeffeɣ Muḥend-Ameẓyan, tekker, teslal afenjal nni ideg yeswa lqahwa. Aman d ijenwiyen. Syin tesmendeg i tmess amar ad texsi. 

Terna-yas sin isufa, imir kan teṭtef deg-sen. D asɣar n ddilya iḥeḍmen nezzeh. Ticki yeḥḍem wesɣar, fiḥel asuḍu. Yerna tura mačči am zik, aṭas swayes i tenqes tezmert. Yuli yilizeq armi cwiṭ ad yennal iẓedki (*). Ula d dexxan am wacemma kan. Teddem timeṣleḥt i tɣerɣert. Mi tekna, tḥulfa i kra deg wammas-is isuɣ. Tḍumm kra ixeclawen wissen ansi i d-kkan. Axxam-is zeddig, acu ilefḍan am yir medden, ma teǧǧiḍ-asen abrid, ad k-alin.

Tidak wuɣur llant teslatin, ahat mačči d nutenti i yeţḍummun. Yeţnefsusi cwiṭ leɛtab fell-asent. Akka i qqaren zik, ma d tura kra din ibeddel. Ula d tislatin n tura beddlent. D timɣarin i iţegririben fell-asent. Ḥemmlent taguni alamma d azal. Yerna, ma d tideţ, tamɣart ur ţ-id-iṣaḥ ara wawal sdat teslit. Mi ara d-tekcem s axxam, kra yellan ad tesers fell-as tiṭ-is.  Akken  aggur  neɣ  sin, ad  as-tini : « Mačči akken ! » Ama d asewwi, ama d asired, neɣ d aqdac nniḍen. Kra yellan mačči akken. Ad ţ-teddu ɣef temɣart alamma tkad-d anta ara ţ-yawin. Ma tella temɣart d lmumen ad as-tesusem, neɣ ad asent-id-slen ljiran, ad nezzhen deg-sent. Acu, akken tebɣu tili teslit, yeɛmer wexxam. Yes-s iferreḥ uɛessas n lḥara. Yal mi ara d-teddu teslit, ferrḥen waman di tala. Ula d tagrurt (*) tekcem taylalt (*) teţuɣal-iţ-id lliqa. Tislit am teslemt ɣef zerrin waman, yid-s tedda tudert. Yes-s i yeţɣellil wedrum !
Ɣas ma tennuɣ-iţ, ur yella uɣilif, neţţat aţan di teɣli n ddunit-is, ayen i s-yuran tbubb-it. Liser sya d afella, d win n dderya-s. Amenzu nni-ines ahat yufa iman-is gemmaḍ-in. Ma d Muḥend-Ameẓyan tezmer ad t-id-teṭtef teslit. 

« Yes-s ara d-iţuɣal s axxam, tameddit. Zik zik ara d-ikeccem, ad yeǧǧ wigi akked yeɛmer sseḥǧa deg iberdan. Wigi i d-yesnulfuyen tilufa, ula d awalen ijdiden ur ikad ansi i ten-id-sufuɣen. Wigi, uggaɣ, stufan-d. Am ugrawal (*) di tzeqqa, bɣan ad qelben tamurt. Ɣas d lḥeq d tideţ ayen akka akk i d-qqaren, nuggad ur zmiren ara. Yelha win yekkaten uzzal, ma yezmer-as. Ma luɛjen azrem s agens-is ilaq ad as-zemren, tiyita ɣer uqerru, ma ulac ad yeglu yes-sen. Ma yegla yes-sen, d allen n tyemmatin ara yeddreɣlen seg imeṭtawen. »
Mi tesers timeṣleḥt, teɛna ussu. Tgerrez-it akk. Tezwi-t akk. Tezwar deg win-is, amar win d-ikeccmen. Teggra-d di texxamt n mmi-s. 
Tesemlal akk ijirnanen, yiwen yiwen, terra-ten ddaw tsumta. Teddem tisugar igirruyen nni yeswa, tesaweḍ-itent armi d akanun. Tesmendeg abrid nniḍen i tmess. Tger afud n tasaft d aqbur, ddeqs aya i t-id-thegga. Timess tetterḍeq, tefka-d ifettiwjen annect-ilaten. Tsemma. Tɛebbed. « Akka ara rɣen yeɣsan n wemcum, wid-nneɣ ad d-ifriren di rreḥma. » La tesawal i rreḥma, neţţat yeddren amzun d aydi. 

Tger tiṭ s adaynin, ɣas akken teẓra d ilem. Akka i tuɣ tannumi seg wasmi iţacaṛ d lmal. Zik tezga tfunast d mmi-s, tixsi d izamaren. Asmi yella wergaz-is, yal aseggas ad isufeɣ agenduz ad t-isenz. S yedrimen nni i d-rran Iger-Usammer asmi yerhen. Di lawan nni, ayefki ulac win ur t-neswa ɣur-sen, neţţat d Salem. Iɣi d  wudi akken  i  ten-ţakken d iqbucen. Neţţat,  tikwal  teqqar-as  : « Senz am keč am medden, ula d nekkni ad nesiger cwiṭ. » Maca Salem ur isugut ara awal. Aţan daɣen, tuɣal armi d ɣur-s, temmekta-t-id. Yerna tekreh ad t-id-tebder. Tuggad ad tejreḥ tasa-s di laxert. 

« Berra yewwi ugeffur, ma d aneznaz yezga yekkat. D arqaq maḍi. Yelha i wakal. Lehwa tarqaqt tkeccem akal, ad tsew tmurt alamma teṛwa. Ferrḥen yes-s ifellaḥen. Ɣas negren ifellaḥen di taddart. Amur ameqran atan di lɣerba, wid i d-yeggran neɣlen ɣer Teɛja, ufan axeddim di luzin. Ufan iman-nsen dinna. Adrim yella, axeddim mačči berra, yentel ɣef wurɣu d igefran. La qqaren kra ara imagen s tamacint. Nutni ur ţaddamen, ur srusun. Zgan ddurin. Mačči am ufellaḥ, ma d ageffur fell-as, ma d iṭij fell-as. Anebdu iḍur-it, tagrest terna-yas. Ssaba, ha tella, ha ulac. Ma d axeddim n luzin, yal aggur deg-s ssaba. Ma ur teɣna teṣser. Xdem neɣ qim. 
Akal tura ibuṛ, ikcem-it umadaɣ, ulac tardast imenɛen. Ur yekriz ur yefris, icedha timẓin. Ula d medden ad tent-cedhin, ma tkemmel akka teswiɛt. Akal ideɛɛu i win i t-yeǧǧan, isawal i imawlan nniḍen, wid ara s-igen ccan. Wid ara t-ineqcen, i wid ara t-yeẓzun. »
Ɣur-s sin yewtal. Tebna-yasen taɛecciwt deg wezniq. Tura d nnuba-nsen ad ččen. Teddem-d cwiṭ n weɣrum yeqquren, tger-it deg waman yeḥman asmi ireṣsa, tekkes-as taɣert. Ulac acu i s-iteddun deg iḍumman. Ma yugar-as kra neɣ ma ixser-as, teţen-t yewtal, neɣ ikerri n lɛid ma yella. Zik tla kra n tyuzaḍ, lhant i tmellalin, acu akken tebɣu tbedd yid-sent, azniq-is yezga yumes. Sfuḥuyent-as akk axxam. Tugeţ  maḍi deg unebdu, ur k-id-iṣaḥ ara ad teqqimeḍ deg wezniq. D leḥya ad d-yekcem wis sin. Iseggasen-a ineggura tesenz-itent akk, ur as-d-teggra yiwet. Ma d timellalin, tura mačči am zik, ţilint di ssuq. Lhant ɣas qedment, yerna azal-nsent yerḍeb maḍi, rrẓent-d ɣef tid n wexxam. 

« Iwtal ur ţaṭafen ara afus, ḍegger-asen affar sin neɣ 3 iberdan deg wass, teǧǧeḍ-ten. Ţalasen ussu ajdid abrid di ddurt, d aya kan. Mi mden, ṛebban taksumt, ad unagen ɣer tasilt. Iḥemmel aksum-nsen Muḥend-Ameẓyan. Akken baba-s zik nni. Daɣ ula d dadda-s. »
 Tesbur lfuḍa, teffeɣ. Tebra i uqerru-s tuggad ad ţ-iwet waḍu. Mi sen-tḍegger aɣrum, terna-yasen ameslay : « Aha kan ay aberkan, tuɣaleḍ i gma-k d ilef. Teqḍɛeḍ-as ad yečč talqimt. Degmi i k-qqaren anagar win ur nezmir i wayeḍ. Aha kan, ma yuɣ-ik yissiḍ, iban webrid ɣer tasilt. Keč ay amellal, ɛni tetullseḍ, yerna werɛad yuli wass.  Aberkan yedda-ţ ɣef gma-s. Amellal ad yečč kra ma yugar-d. 

Anagar win ur nezmir i wayeḍ. Ama d lmal, ama d medden. »
Aṭas i tṛebba tistan, tura teggra-d deg yewtal. Ula d ikerri n lɛid tura mačči d ameɛluf. Di ssuq i t-id-iţaɣ Muḥend-Ameẓyan mi ara izeggen gar leɛyud. Izimer d amecṭuḥ maḍi, amzun d amcic. I sin medden icaḍ. 
Ticki ara sen-teţmeslay akka i yewtal, teţaggad anwa i s-d-isellen, ad ţ-awin d awal, ad as-qqaren tederwec. 

Ticki ara s-iruḥ kra i bnadem
 
Ticki ara s-iruḥ kra i bnadem, neɣ ifut-it kra, ad iwet deg ifassen-is. Ma yella win i s-yemmuten, tejreḥ tasa-s, ad iwet deg ifassen-is. Iẓuran n yifassen mɣin-d deg wul d tasa, akken i d-mɣin iẓuran n tasaft deg wakal. Ul d tasa d akal, ifassen d ifurkawen. Ifurkawen ţnaɣen d waḍu, ifassen tezḍa-ten ddunit.
 Daɣen ticki ara teḥmu tegniţ, d tameɣra neɣ d anecreḥ, deg ifassen daɣen i kkaten. Afus, di tmeɣra, yedda d ubendayer neɣ d ṭbel. Ulac tameɣra ideg ulac afus. 

Mi d-yuli winna di Tɣanimt, iserreḥ-as : «  Ay aqlaqal ! » yuɣal yebda tinna n « Uh! Yeǧǧa yemma-s ! » Imeddukal-is akk serrḥen i taɣect-nsen. Ula d bu tenhert n lkar ikcem-iţ s ccna gar-asen. Lkar yuɣal d annar. Wa yekkat s tuyat, wa iceṭteḥ deg wegnir, gar ikkersiwen. 
Ilmeẓyen, di ccna, aṭas deg-sen ur bran i tinna imezwura. Ccna tezdeɣ yal imir n tmeddurt-nsen. Ama d tameɣra, ama d tamḍelt, ama d unag, taɣect ad d-tarew ccna n lferḥ, neɣ ccna n lqerḥ,  neɣ ccna n tikli : tezga ccna, mi ara ilin gar-asen, akken tebɣu tili tegniţ. Ɣas tagniţ tegzem-asen ifadden, ɣef uɛebbuḍ i ţeḥruruden. Ɣas temmundel tmuɣli, yerreẓ wedrar ufud, ddunit-a mačči d mm tẓidanin. D tiqriḥin i d-tesugut. Ilmeẓyen-nneɣ zgan di ccna. Akken i t-id-yeǧǧa yiwen : «  Ɣurwat  agdud icennun ! »

Ma d Muḥend-Ameẓyan, nniqal ixef-is yunag akkin i ṭaq, yuɣal  cwiṭ  kan agerbuz-is  yebda  iɛemmer.  Tura, ula  d neţţa yekkat s tuyat.  « Ad nruḥ ad d-nẓur, ad nawi tikli uẓerzur ! »  S taɣect-a i teddun zik ɣer zzyara n Sidi bu Qebrayen neɣ n Ccix Muḥend uLḥusin. Aḍar ḥafi neɣ deg tmeddasin n plastik, zzeyyar ţawin tikli uẓerzur ! Muḥend-Ameẓyan gar-asen d acawrar, ur ifaq acu i d zzyara, ɣur-s unag amzun  d tameɣra. Ur ifaq ass nni, mi  yennegdam yiṭij, ssadaţ la tezzren cwiṭ cwiṭ di tatut. Dayen, medden bdan la sen-berrun. 
Zik zik i teffɣen seg wexxam, aḍellaɛ yeččur d aɛwin. Tazart tufrint d weɣrum n temẓin mazal-it yeḥma, akken kan i d-yekkes seg uḍajin. Wa isawal i wa. Yal asqif ad d-iḍegger 5 neɣ 6 medden. Ţuɛad ɣer wennar, din i ţemlilin. Arrac, irgazen, tilawin. Ibernyas ad zwiren, arrac ad ggrin. Ma d tilawin gar-asen, d agerruj n taddart, ulac tuggdi di tlemmast. Lebsa d tin n tmeɣra : lefwaḍi, tiqendyar, assa fell-asent d asunẓu (*). Ibernyas, ɣer sdat, d imellalen, ad as-tiniḍ s wedfel i zḍan mačči s taduṭ. Ssenjaq yuli d asawen, ibenduyar ɣerrzen. 
Muḥend-Ameẓyan yeffeɣ-it leɛqel, ɣas aḍellaɛ ẓzay iqessef-as tayeţ, ur yeqqim d aneggaru ; yak « ad nruḥ ad d-nẓur, ad nawi tikli uẓerzur ! » Amzun akken aẓerzur ɣur-s kra n tikli. Yak d aferfer i yeţferfir ; akka s Leqbayel, yal awal deg-s asefru : ayen ẓiden i umezzuɣ, imi ilaq-as ad t-isiwel. « Tikli uẓerzur ! »

Mi yewweḍ azaɣar, bu tenhert iserreḥ-as i lkar, yekkes-as algam. Ixeddamen, yiwen yiwen, susmen, tebda-d rriḥa n luzin,  anagar winna n Ɛedni neţţa d Taher ; uɣalen d tayuga, rran-ţ ɣer udekker, « ḍelben ssmaḥ di lwaldin ! » amzun assa i d ass aneggaru fell-asen. Llan kra ɣas akken taẓallit ur ţ-ssinen, remḍan werǧin i t-uẓamen, ɣur-sen adekker d ţuba n tideţ. Akka tal tasebḥit yes-s i « siriden iɣsan-nsen », ɣas imawen werɛad  i sen-tekkis rriḥa n ccrab.
 Aqcic n Ɛedni, yiwen ur yessin isem-is n tideţ. « Lxewni » kan i s-qqaren. Izufriyen di luzin ţlaɣin-as akk Lxewni. Dɣa dinna,  ula d at taddart-is akka i s-sawalen.

Lxewni d yiwen bu leḥnak, ur ikeccem ara di tewwurt, aɛebbuḍ-is ad as-tiniḍ s tadist. Mi ara icennu, iţuɣal d azeggaɣ amzun d ajiḥbuḍ. Tidi ad teţceṛcur, allen-is ad as-tiniḍ ad d-neṭgent si twenza-s, acebbub-is iţembiwil amzun d izerman. Yeɛdel d izufriyen akken ma llan, ulac win ur t-nessin. Ḥemmlen-t akk. Ɣas yefqeɛ ur as-ţaṭafen ara tuḥsift. Yerna axir win i t-yesɛan d aḥbib. Ad yili Rebbi d weɛdaw-is : di lkantina d neţţa i sen-iferrqen tagella. Aṭas iwumi yenna : « Ad teččeḍ ma yugar-d. » Win i t-iserfan, ass nni, ilaq-as ad yuẓum. Aɣenja d ilem kan i d-iţagem, ma yehwa-yas i Lxewni. 

Taqbaylit tegzem deg yimi-s am waman. Di tejmaɛt n luzin, mi ara d-yekker ad yemmeslay, aṭas i ţ-iţaṭafen teḥma. Amray ameqran d wid yellan ddaw-as ur as-zmiren. Akken ara s-ţ-id-awin, Lxewni ad as-d-yaf ixef-is. 
Awal n Lxewni ɣur-s azal ameqran di luzin, yessen anida yekkat. Ma d imɣaren yeẓra tin i sen-d-iţawi : ad iṣelli ɣef nnbi, ad isemmi, dɣa nutni ad fsin, ad as-inin « aqcic-a iles d tamment, ul-is d azedgan. »  Ilmeẓyen atenad banen, yid-sen yezga, ferḥen neɣ qerḥen tesemlal-iten tegniţ, isemlal-iten uzaglu. Wid yeɣran isawal-asen s laya-nsen daɣen : yedda ubaɣur atrar d tnemla ; ţkukrun-t akk, tamusni-nsen yeţcemmir-as. Wid ur neɣra, ţamnen-t. Ma d imeltaɣen ukabar, timucuha-nsen rennunt-as di cciɛa i Lxewni. 

Zik yella ixeddem di lbiru, yak ula d neţţa ɣur-s agerdas (*). Yexdem di lbiru 4 neɣ 5 iseggasen. Yuɣal gren-t ɣer lkantina wissen acu n tsebba i s-d-ufan. Rran-t d neţţa i iferrqen učči i imeddukal-is. Segmi yekcem lkantina i t-ssnen medden akken ilaq. Dinna i t-iwala Muḥend-Ameẓyan tikkelt tamezwarut. Yenna-yas : «  Acu-t tura bu leḥnak-a, atan isugut awal, ɛni d aceggeɛ i d-yeţwaceggeɛ ad aɣ-yefk tawaɣit. » Akken, mačči aggur neɣ sin, ţqarraɛen-t izufriyen, uggaden amar Lxewni d asnuzu iwumi i d-yestufa.
 Taɛja ɣur-s amezruy ula d neţţat. Tama uzaɣar iƐemrawen i d-tusa. Zzin-as-d idurar am tiṭ iwumi zzin lecfaṛ. Ţḥaraben fell-as. 

Di  zzman  n  zik,  kra  yellan d imnekcam  sya  i  d-kkan. Seg « tizi armi d tizi. » Aṭas i yeḍran, limer neṭtqen idurar, asif d igenni, aṭas ara ɣ-d-inin. Acu, ḍrura, idurar, asif d igenni, ur neṭtqen ara. Seg wasmi tebda ddunit nutni ggugmen, ma d nekkni glan yes-neɣ. Neţwet ɣer wallaɣ ; d tatut i d-yeɣlin fell-aɣ. Neţwet ɣer wallen, ayen walant ad yefsex, neţwet ɣer ufus ur neḥbis tira. 
Tamurt, d arraw-is i s-ibennun tamusni : cwiṭ cwiṭ, aseggas deffir wayeḍ, lqern deffir wayeḍ, ayen walant wallen, ayen xeznen wulawen, ad t-jerḍen ifassen. Allaɣ ur t-tezdiɣ tatut. Ma d nekkni iɣunzan tira, neţţu ula d asekkil. D tineri (*) i d amezruy-nneɣ, d ilem i ideg nezzer. 

Nniqal nemmeɣ deg tillas n at war imawlan, n at war iẓuran. Nuɣal nemlal d usulef. Ɣas asekkil yemḥa deg wallaɣ, d aktay kan yeddem ufexxar. Asekkil yuɣal d awal, seg yimi ɣer yimi, seg yimi ɣer umezzuɣ. Tuɣal tmusni seg yimi ɣer tmezzuɣt. Zzman izerri, imawen sawalen, imezzuɣen serwaten. Akken, armi cwiṭ yekkaw yimi, yuɣal d ablaḍ. Amezzuɣ neţţa yezga yeţṣennit, win i s-d-isuḍen kra ad t-yamen. Tuɣal tmusni-nneɣ si tmezzuɣt ɣer tmezzuɣt. Ɣas akken allaɣ yekref, yezga d amɛebber neţţa d buberrak.  Aṭas d imenɣi ! 

Buberrak yeɣli ɣef wallaɣ yeggull deg-s, yeţsuḍu-yas ayen i s-yehwan. Aṭas i nnuɣen, aseggas deffir wayeḍ, la sennin leqrun. Ar iḍa ţemɛebbaren. Iles yebda iţembiwil, yuki-d seg umeɣrud. Yendeh ɣer ufus ula d neţţa yebda ambiwel. Yebda iţaddam tira. Yuɣal-d usekkil. Neǧǧa astewtew. Asmi yiwen yiles kan i d-ineṭqen, tewɛer fell-as tegniţ, ddan-ţ fell-as, rejmen-t ula s yeblaḍen, qqnen-t, gezmen-t, ččan-t yeqjan. Tura ilsawen akk atenad ad d-ţakkin, la tḥemmu rreḥba, yeɛmer ssuq di tudrin. Ilsawen snedhen ifassen, ifassen snedhen iɣunam, iɣunam ddmen asekkil. Buberrak yebda aceqqeq, ifessex am wegris nnig welma mi ara d-iḍill yiṭij. Ad yekker wallaɣ seg umeɣrud, ad ggtent tektiwin. La ɣ-d-teţuɣal tmusni. D tanafa kan i tesɛedda, ziɣ ur aɣ-teǧǧa ara ; ɣas tanafa ɣezzifet. 

Azaɣar-a n Teɛja si zik d ayla imesdurar. Deg-s zerrɛen irden timẓin. D neţţa i sen-itekksen laẓ, degmi yezga fell-as imenɣi. Imnekcam faqen i wazal-is, ẓran d neţţa i d takufit idurar. Win i t-yeṭtfen, yeṭtef-iten. 
Asmi i d-yekcem Uṭerki, 10 iseggasen d imenɣi, taɣzut ur tekriz, kra din ibuṛ. Azaɣar ideg tegget tfellaḥt yuɣal d aḥriq. Aṭas i yeswa idammen, neţţa zik itess aman d tidi. Aṭas, teɣli-d fell-as tuggdi, neţţa zik izdeɣ-it laman ; 10 iseggasen n rriba d tillas, yiwen ur t-yezriɛ. 

Yeɣli-d laẓ ɣef imesdurar ! Aṭas i yemmuten. Wa ur imeṭtel wa ! Aṭerki, neţţa, ur iḥar ur yelluẓ, yeţraǧu ad as-nesuter laman. Iceggeɛ-d iberraḥen-is ɣef leswaq n Ssebt, n Berj-ssbeɛ d Mnayel, qqaren i medden : «  Ilaq ad d-tuɣalem s abrid, d inselmen akk i nella, d atmaten, lumma-nneɣ yiwet, sselṭan-nneɣ yiwen, neţţa d Aṭerki ! »

Dɣa tagi n sselṭan, Leqbayel ur as-zmiren. Aṭas i yemmuten s laẓ di tudrin. Laẓ yegla-d s ţerka. Tenger tmurt armi qrib teqqim d tilemt. Armi d asmi mlalen leɛrac, sdukklen iman-nsen, semman i yiwen d lamin n lumna, uggaɣ n At Jennad neɣ ma Iɣebriwen. Yeǧǧa Uṭerki azaɣar, yuggad acu i d-yeţlalen di tdukli n tudrin !
Asmi i d-tekcem Fransa, acu i deg ara ɣ-tḥerrem ? D azaɣar. Tebḍa-t am teqrist n weɣrum, tefka-t i tarwa-s neţţat. Ma d Leqbayel ţmuqulen, acu terẓa-ten taruẓi n tideţ. Irden ţunagen akkin i lebḥer. Deg tudrin, imi ukufi tezḍa-t tissist.

Asmi ffɣen irumyen, kkren-d widak-agi-nneɣ. Tamurt ad as-yekkes laẓ dayenni. Ad ṛwun akk medden. Mi ṛwan, imiren ara ishilen i wenhar. Acu, aṭas i yekkat laẓ s aqerru, ceffun ! Wid-nneɣ ɛnan azaɣar, kerzen-t akk. Nekkni nɣil d azraɛ ara t-zerɛen ! Ziɣen, i bennu. 

Azaɣar meskin yeţwagzer akk. Si tizi armi d tizi, ssiman d ugudrun. Afellaḥ teǧǧa-t tfellaḥt, yuɣal d amɣid. Ddac-ddac, luzinat ad d-ţifrirent 20 iseggasen aya. Nniqal ţḍillint-d ur d-keccment, akken qqaren. Ma d tura ad d-sufuɣent iqezdiren, tinaɛurin, igerwazen, icettiḍen. Ma d učči, agemmaḍ i ɣ-d-iţas. D ayagi akk iwumi semman afara. Afara yenɣa tafellaḥt. Ihi, d ameslay kan i t-id-yewwin, kra din ad d-yifrir. I-mi i ɣ-d-tuɣal tmusni, ad yefsi wegris, ad yeḥmu yifer. Weɛrent tillas, sderɣilent !

Mi ibedd lkar sdat wesqif n luzin, ifensa werɛad nsan ; d Lxewni d Ɛumer i d-yekkren d imezwura. 
– Ay atmaten ! Yiwet yiwet kan ! Ur ţemdeggaret ara, luzin, ur  ţaggadet,  ur  treggwel ara.  Axeddim  ur  yeţfakka  !  Yal  wa  s nnuba-s ! 
 Amzun akken ḥaren ! Lxewni yetterḍeq d taḍsa, isegrurej-iţ. 
Tura, atan yewwi ugeffur. Asigna yeffel metwal adrar. Ahat ad yelhu lḥal. Agemmaḍ akkin  metwal At Yeǧǧer, tebda tafukt teţlal-d.
