Ticki ara s-iruḥ kra i bnadem, neɣ ifut-it kra, ad iwet deg ifassen-is. Ma yella win i s-yemmuten, tejreḥ tasa-s, ad iwet deg ifassen-is. Iẓuran n yifassen mɣin-d deg wul d tasa, akken i d-mɣin iẓuran n tasaft deg wakal. Ul d tasa d akal, ifassen d ifurkawen. Ifurkawen ţnaɣen d waḍu, ifassen tezḍa-ten ddunit.
 Daɣen ticki ara teḥmu tegniţ, d tameɣra neɣ d anecreḥ, deg ifassen daɣen i kkaten. Afus, di tmeɣra, yedda d ubendayer neɣ d ṭbel. Ulac tameɣra ideg ulac afus.

Mi d-yuli winna di Tɣanimt, iserreḥ-as : «  Ay aqlaqal ! » yuɣal yebda tinna n « Uh! Yeǧǧa yemma-s ! » Imeddukal-is akk serrḥen i taɣect-nsen. Ula d bu tenhert n lkar ikcem-iţ s ccna gar-asen. Lkar yuɣal d annar. Wa yekkat s tuyat, wa iceṭteḥ deg wegnir, gar ikkersiwen.
Ilmeẓyen, di ccna, aṭas deg-sen ur bran i tinna imezwura. Ccna tezdeɣ yal imir n tmeddurt-nsen. Ama d tameɣra, ama d tamḍelt, ama d unag, taɣect ad d-tarew ccna n lferḥ, neɣ ccna n lqerḥ,  neɣ ccna n tikli : tezga ccna, mi ara ilin gar-asen, akken tebɣu tili tegniţ. Ɣas tagniţ tegzem-asen ifadden, ɣef uɛebbuḍ i ţeḥruruden. Ɣas temmundel tmuɣli, yerreẓ wedrar ufud, ddunit-a mačči d mm tẓidanin. D tiqriḥin i d-tesugut. Ilmeẓyen-nneɣ zgan di ccna. Akken i t-id-yeǧǧa yiwen : «  Ɣurwat  agdud icennun ! »

Ma d Muḥend-Ameẓyan, nniqal ixef-is yunag akkin i ṭaq, yuɣal  cwiṭ  kan agerbuz-is  yebda  iɛemmer.  Tura, ula  d neţţa yekkat s tuyat.  « Ad nruḥ ad d-nẓur, ad nawi tikli uẓerzur ! »  S taɣect-a i teddun zik ɣer zzyara n Sidi bu Qebrayen neɣ n Ccix Muḥend uLḥusin. Aḍar ḥafi neɣ deg tmeddasin n plastik, zzeyyar ţawin tikli uẓerzur ! Muḥend-Ameẓyan gar-asen d acawrar, ur ifaq acu i d zzyara, ɣur-s unag amzun  d tameɣra. Ur ifaq ass nni, mi  yennegdam yiṭij, ssadaţ la tezzren cwiṭ cwiṭ di tatut. Dayen, medden bdan la sen-berrun.
Zik zik i teffɣen seg wexxam, aḍellaɛ yeččur d aɛwin. Tazart tufrint d weɣrum n temẓin mazal-it yeḥma, akken kan i d-yekkes seg uḍajin. Wa isawal i wa. Yal asqif ad d-iḍegger 5 neɣ 6 medden. Ţuɛad ɣer wennar, din i ţemlilin. Arrac, irgazen, tilawin. Ibernyas ad zwiren, arrac ad ggrin. Ma d tilawin gar-asen, d agerruj n taddart, ulac tuggdi di tlemmast. Lebsa d tin n tmeɣra : lefwaḍi, tiqendyar, assa fell-asent d asunẓu (*). Ibernyas, ɣer sdat, d imellalen, ad as-tiniḍ s wedfel i zḍan mačči s taduṭ. Ssenjaq yuli d asawen, ibenduyar ɣerrzen.
Muḥend-Ameẓyan yeffeɣ-it leɛqel, ɣas aḍellaɛ ẓzay iqessef-as tayeţ, ur yeqqim d aneggaru ; yak « ad nruḥ ad d-nẓur, ad nawi tikli uẓerzur ! » Amzun akken aẓerzur ɣur-s kra n tikli. Yak d aferfer i yeţferfir ; akka s Leqbayel, yal awal deg-s asefru : ayen ẓiden i umezzuɣ, imi ilaq-as ad t-isiwel. « Tikli uẓerzur ! »

Mi yewweḍ azaɣar, bu tenhert iserreḥ-as i lkar, yekkes-as algam. Ixeddamen, yiwen yiwen, susmen, tebda-d rriḥa n luzin,  anagar winna n Ɛedni neţţa d Taher ; uɣalen d tayuga, rran-ţ ɣer udekker, « ḍelben ssmaḥ di lwaldin ! » amzun assa i d ass aneggaru fell-asen. Llan kra ɣas akken taẓallit ur ţ-ssinen, remḍan werǧin i t-uẓamen, ɣur-sen adekker d ţuba n tideţ. Akka tal tasebḥit yes-s i « siriden iɣsan-nsen », ɣas imawen werɛad  i sen-tekkis rriḥa n ccrab.
 Aqcic n Ɛedni, yiwen ur yessin isem-is n tideţ. « Lxewni » kan i s-qqaren. Izufriyen di luzin ţlaɣin-as akk Lxewni. Dɣa dinna,  ula d at taddart-is akka i s-sawalen.

Lxewni d yiwen bu leḥnak, ur ikeccem ara di tewwurt, aɛebbuḍ-is ad as-tiniḍ s tadist. Mi ara icennu, iţuɣal d azeggaɣ amzun d ajiḥbuḍ. Tidi ad teţceṛcur, allen-is ad as-tiniḍ ad d-neṭgent si twenza-s, acebbub-is iţembiwil amzun d izerman. Yeɛdel d izufriyen akken ma llan, ulac win ur t-nessin. Ḥemmlen-t akk. Ɣas yefqeɛ ur as-ţaṭafen ara tuḥsift. Yerna axir win i t-yesɛan d aḥbib. Ad yili Rebbi d weɛdaw-is : di lkantina d neţţa i sen-iferrqen tagella. Aṭas iwumi yenna : « Ad teččeḍ ma yugar-d. » Win i t-iserfan, ass nni, ilaq-as ad yuẓum. Aɣenja d ilem kan i d-iţagem, ma yehwa-yas i Lxewni.

Taqbaylit tegzem deg yimi-s am waman. Di tejmaɛt n luzin, mi ara d-yekker ad yemmeslay, aṭas i ţ-iţaṭafen teḥma. Amray ameqran d wid yellan ddaw-as ur as-zmiren. Akken ara s-ţ-id-awin, Lxewni ad as-d-yaf ixef-is.
Awal n Lxewni ɣur-s azal ameqran di luzin, yessen anida yekkat. Ma d imɣaren yeẓra tin i sen-d-iţawi : ad iṣelli ɣef nnbi, ad isemmi, dɣa nutni ad fsin, ad as-inin « aqcic-a iles d tamment, ul-is d azedgan. »  Ilmeẓyen atenad banen, yid-sen yezga, ferḥen neɣ qerḥen tesemlal-iten tegniţ, isemlal-iten uzaglu. Wid yeɣran isawal-asen s laya-nsen daɣen : yedda ubaɣur atrar d tnemla ; ţkukrun-t akk, tamusni-nsen yeţcemmir-as. Wid ur neɣra, ţamnen-t. Ma d imeltaɣen ukabar, timucuha-nsen rennunt-as di cciɛa i Lxewni.

Zik yella ixeddem di lbiru, yak ula d neţţa ɣur-s agerdas (*). Yexdem di lbiru 4 neɣ 5 iseggasen. Yuɣal gren-t ɣer lkantina wissen acu n tsebba i s-d-ufan. Rran-t d neţţa i iferrqen učči i imeddukal-is. Segmi yekcem lkantina i t-ssnen medden akken ilaq. Dinna i t-iwala Muḥend-Ameẓyan tikkelt tamezwarut. Yenna-yas : «  Acu-t tura bu leḥnak-a, atan isugut awal, ɛni d aceggeɛ i d-yeţwaceggeɛ ad aɣ-yefk tawaɣit. » Akken, mačči aggur neɣ sin, ţqarraɛen-t izufriyen, uggaden amar Lxewni d asnuzu iwumi i d-yestufa.
 Taɛja ɣur-s amezruy ula d neţţat. Tama uzaɣar iƐemrawen i d-tusa. Zzin-as-d idurar am tiṭ iwumi zzin lecfaṛ. Ţḥaraben fell-as.

Di  zzman  n  zik,  kra  yellan d imnekcam  sya  i  d-kkan. Seg « tizi armi d tizi. » Aṭas i yeḍran, limer neṭtqen idurar, asif d igenni, aṭas ara ɣ-d-inin. Acu, ḍrura, idurar, asif d igenni, ur neṭtqen ara. Seg wasmi tebda ddunit nutni ggugmen, ma d nekkni glan yes-neɣ. Neţwet ɣer wallaɣ ; d tatut i d-yeɣlin fell-aɣ. Neţwet ɣer wallen, ayen walant ad yefsex, neţwet ɣer ufus ur neḥbis tira.
Tamurt, d arraw-is i s-ibennun tamusni : cwiṭ cwiṭ, aseggas deffir wayeḍ, lqern deffir wayeḍ, ayen walant wallen, ayen xeznen wulawen, ad t-jerḍen ifassen. Allaɣ ur t-tezdiɣ tatut. Ma d nekkni iɣunzan tira, neţţu ula d asekkil. D tineri (*) i d amezruy-nneɣ, d ilem i ideg nezzer.
